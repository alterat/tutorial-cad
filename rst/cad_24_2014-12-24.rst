Capo I. Principi generali
=========================

Sezione I. Definizioni, finalità e ambito di applicazione
---------------------------------------------------------

IL PRESIDENTE DELLA REPUBBLICA

Visti gli articoli 76, 87 e 117, secondo comma, lettera r), della
Costituzione;

Visto l'articolo 14 della legge 23 agosto 1988, n. 400, recante
disciplina dell'attività di Governo e ordinamento della Presidenza
del Consiglio dei Ministri;

Visto l'articolo 10 della legge 29 luglio 2003, n. 229, recante
interventi in materia di qualità della regolazione, riassetto
normativo e codificazione - legge di semplificazione 2001;

Vista la legge 7 agosto 1990, n. 241, recante nuove norme in
materia di procedimento amministrativo e di diritto di accesso ai
documenti amministrativi;

Visto il decreto legislativo 12 febbraio 1993, n. 39, recante norme
in materia di sistemi informativi automatizzati delle amministrazioni
pubbliche, a norma dell'articolo 2, comma 1, lettera mm), della legge
23 ottobre 1992, n. 421;

Visto il decreto legislativo 30 luglio 1999, n. 300, recante
disciplina dell'attività di Governo e ordinamento della Presidenza
del Consiglio dei Ministri;

Visto il testo unico delle disposizioni legislative e regolamentari
in materia di documentazione amministrativa (Testo A), di cui al
decreto del Presidente della Repubblica 28 dicembre 2000, n. 445;

Visto il decreto legislativo 30 marzo 2001, n. 165, recante norme
generali sull'ordinamento del lavoro alle dipendenze delle
amministrazioni pubbliche;

Visto il decreto legislativo 23 gennaio 2002, n. 10, recante
attuazione della direttiva 1999/93/CE relativa ad un quadro
comunitario per le firme elettroniche;

Visto il decreto legislativo 30 giugno 2003, n. 196, recante codice
in materia di protezione dei dati personali;

Vista la legge 9 gennaio 2004, n. 4, recante disposizioni per
favorire l'accesso dei soggetti disabili agli strumenti informatici;

Visto il decreto legislativo 20 febbraio 2004, n. 52, recante
attuazione della direttiva 2001/115/CE che semplifica ed armonizza le
modalità di fatturazione in materia di IVA;

Vista la preliminare deliberazione del Consiglio dei Ministri,
adottata nella riunione dell'11 novembre 2004;

Esperita la procedura di notifica alla Commissione europea di cui
alla direttiva 98/34/CE del Parlamento europeo e del Consiglio, del
22 giugno 1998, modificata dalla direttiva 98/48/CE del Parlamento
europeo e del Consiglio, del 20 luglio 1998, attuata dalla legge 21
giugno 1986, n. 317, così come modificata dal decreto legislativo 23
novembre 2000, n. 427;

Acquisito il parere della Conferenza unificata, ai sensi
dell'articolo 8, del decreto legislativo 28 agosto 1997, n. 281,
espresso nella riunione del 13 gennaio 2005;

Sentito il Garante per la protezione dei dati personali;

Udito il parere del Consiglio di Stato, espresso dalla Sezione
consultiva per gli atti normativi nell'adunanza del 7 febbraio 2005;

Acquisito il parere delle competenti Commissioni della Camera dei
deputati e del Senato della Repubblica;

Vista la deliberazione del Consiglio dei Ministri, adottata nella
riunione del 4 marzo 2005;

Sulla proposta del Ministro per l'innovazione e le tecnologie, di
concerto con il Ministro per la funzione pubblica, con il Ministro
dell'economia e delle finanze, con il Ministro dell'interno, con il
Ministro della giustizia, con il Ministro delle attività produttive
e con il Ministro delle comunicazioni;


Emana
il seguente decreto legislativo:

**Art. 1. Definizioni**


1\. Ai fini del presente codice si intende per:

   a\) allineamento dei dati: il processo di coordinamento dei dati
   presenti in più archivi finalizzato alla verifica della
   corrispondenza delle informazioni in essi contenute;

   b\) autenticazione del documento informatico: la validazione del
   documento informatico attraverso l'associazione di dati informatici
   relativi all'autore o alle circostanze, anche temporali, della
   redazione;

   c\) carta d'identità elettronica: il documento d'identità munito
   di elementi per l'identificazione fisica del titolare rilasciato su
   supporto informatico dalle amministrazioni comunali con la prevalente
   finalità di dimostrare l'identità anagrafica del suo titolare;

   d\) carta nazionale dei servizi: il documento rilasciato su
   supporto informatico per consentire l'accesso per via telematica ai
   servizi erogati dalle pubbliche amministrazioni;

   e\) certificati elettronici: gli attestati elettronici che
   collegano all'identità del titolare i dati utilizzati per verificare
   le firme elettroniche;

   f\) certificato qualificato: il certificato elettronico conforme
   ai requisiti di cui all'allegato I della direttiva 1999/93/CE,
   rilasciati da certificatori che rispondono ai requisiti di cui
   all'allegato II della medesima direttiva;

   g\) certificatore: il soggetto che presta servizi di
   certificazione delle firme elettroniche o che fornisce altri servizi
   connessi con queste ultime;

   h\) chiave privata: l'elemento della coppia di chiavi
   asimmetriche, utilizzato dal soggetto titolare, mediante il quale si
   appone la firma digitale sul documento informatico;

   i\) chiave pubblica: l'elemento della coppia di chiavi
   asimmetriche destinato ad essere reso pubblico, con il quale si
   verifica la firma digitale apposta sul documento informatico dal
   titolare delle chiavi asimmetriche;

   i-bis\) copia informatica di documento analogico: il documento
   informatico avente contenuto identico a quello del documento
   analogico da cui è tratto;

   i-ter\) copia per immagine su supporto informatico di documento
   analogico: il documento informatico avente contenuto e forma identici
   a quelli del documento analogico da cui è tratto;

   i-quater\) copia informatica di documento informatico: il documento
   informatico avente contenuto identico a quello del documento da cui
   è tratto su supporto informatico con diversa sequenza di valori
   binari;

   i-quinquies\) duplicato informatico: il documento informatico
   ottenuto mediante la memorizzazione, sullo stesso dispositivo o su
   dispositivi diversi, della medesima sequenza di valori binari del
   documento originario;

   l\) dato a conoscibilità limitata: il dato la cui conoscibilità
   è riservata per legge o regolamento a specifici soggetti o categorie
   di soggetti;

   m\) dato delle pubbliche amministrazioni: il dato formato, o
   comunque trattato da una pubblica amministrazione;

   n\) dato pubblico: il dato conoscibile da chiunque;

   n-bis\) Riutilizzo: uso del dato di cui all'articolo 2, comma 1,
   lettera e), del decreto legislativo 24 gennaio 2006, n. 36;

   o\) disponibilità: la possibilità di accedere ai dati senza
   restrizioni non riconducibili a esplicite norme di legge;

   p\) documento informatico: la rappresentazione informatica di
   atti, fatti o dati giuridicamente rilevanti;

   p-bis\) documento analogico: la rappresentazione non informatica di
   atti, fatti o dati giuridicamente rilevanti;

   q\) firma elettronica: l'insieme dei dati in forma elettronica,
   allegati oppure connessi tramite associazione logica ad altri dati
   elettronici, utilizzati come metodo di identificazione informatica;

   q-bis\) firma elettronica avanzata: insieme di dati in forma
   elettronica allegati oppure connessi a un documento informatico che
   consentono l'identificazione del firmatario del documento e
   garantiscono la connessione univoca al firmatario, creati con mezzi
   sui quali il firmatario può conservare un controllo esclusivo,
   collegati ai dati ai quali detta firma si riferisce in modo da
   consentire di rilevare se i dati stessi siano stati successivamente
   modificati;

   r\) firma elettronica qualificata: un particolare tipo di firma
   elettronica avanzata che sia basata su un certificato qualificato e
   realizzata mediante un dispositivo sicuro per la creazione della
   firma;

   s\) firma digitale: un particolare tipo di firma elettronica
   avanzata basata su un certificato qualificato e su un sistema di
   chiavi crittografiche, una pubblica e una privata, correlate tra
   loro, che consente al titolare tramite la chiave privata e al
   destinatario tramite la chiave pubblica, rispettivamente, di rendere
   manifesta e di verificare la provenienza e l'integrità di un
   documento informatico o di un insieme di documenti informatici;

   t\) fruibilità di un dato: la possibilità di utilizzare il dato
   anche trasferendolo nei sistemi informativi automatizzati di un'altra
   amministrazione;

   u\) gestione informatica dei documenti: l'insieme delle attività
   finalizzate alla registrazione e segnatura di protocollo, nonché
   alla classificazione, organizzazione, assegnazione, reperimento e
   conservazione dei documenti amministrativi formati o acquisiti dalle
   amministrazioni, nell'ambito del sistema di classificazione
   d'archivio adottato, effettuate mediante sistemi informatici;

   u-bis\) gestore di posta elettronica certificata: il soggetto che
   presta servizi di trasmissione dei documenti informatici mediante la
   posta elettronica certificata;

   u-ter\) identificazione informatica: la validazione dell'insieme di
   dati attribuiti in modo esclusivo ed univoco ad un soggetto, che ne
   consentono l'individuazione nei sistemi informativi, effettuata
   attraverso opportune tecnologie anche al fine di garantire la
   sicurezza dell'accesso;

   v\) originali non unici: i documenti per i quali sia possibile
   risalire al loro contenuto attraverso altre scritture o documenti di
   cui sia obbligatoria la conservazione, anche se in possesso di terzi;

   v-bis\) posta elettronica certificata: sistema di comunicazione in
   grado di attestare l'invio e l'avvenuta consegna di un messaggio di
   posta elettronica e di fornire ricevute opponibili ai terzi;

   z\) pubbliche amministrazioni centrali: le amministrazioni dello
   Stato, ivi compresi gli istituti e scuole di ogni ordine e grado e le
   istituzioni educative, le aziende ed amministrazioni dello Stato ad
   ordinamento autonomo, le istituzioni universitarie, gli enti pubblici
   non economici nazionali, l'Agenzia per la rappresentanza negoziale
   delle pubbliche amministrazioni (ARAN), le agenzie di cui al decreto
   legislativo 30 luglio 1999, n. 300;

   aa\) titolare: la persona fisica cui è attribuita la firma
   elettronica e che ha accesso ai dispositivi per la creazione della
   firma elettronica;

   bb\) validazione temporale: il risultato della procedura
   informatica con cui si attribuiscono, ad uno o più documenti
   informatici, una data ed un orario opponibili ai terzi.
   
**Art. 2. Finalità e ambito di applicazione**


1\. Lo Stato, le Regioni e le autonomie locali assicurano la
disponibilità, la gestione, l'accesso, la trasmissione, la
conservazione e la fruibilità dell'informazione in modalità
digitale e si organizzano ed agiscono a tale fine utilizzando con le
modalità più appropriate le tecnologie dell'informazione e della
comunicazione.

2\. Le disposizioni del presente codice si applicano alle pubbliche
amministrazioni di cui all'articolo 1, comma 2, del decreto
legislativo 30 marzo 2001, n. 165, nel rispetto del riparto di
competenza di cui all'articolo 117 della Costituzione, nonché alle
società, interamente partecipate da enti pubblici o con prevalente
capitale pubblico inserite nel conto economico consolidato della
pubblica amministrazione, come individuate dall'Istituto nazionale di
statistica (ISTAT) ai sensi dell'articolo 1, comma 5, della legge 30
dicembre 2004, n. 311.

2-bis\. COMMA ABROGATO DAL D.LGS. 30 DICEMBRE 2010, N. 235.

3\. Le disposizioni di cui al capo II, agli articoli 40, 43 e 44 del
capo III, nonché al capo IV, si applicano ai privati ai sensi
dell'articolo 3 del decreto del Presidente della Repubblica 28
dicembre 2000, n. 445, e successive modificazioni.

4\. Le disposizioni di cui al capo V, concernenti l'accesso ai
documenti informatici, e la fruibilità delle informazioni digitali
si applicano anche ai gestori di servizi pubblici ed agli organismi
di diritto pubblico.

5\. Le disposizioni del presente codice si applicano nel rispetto
della disciplina rilevante in materia di trattamento dei dati
personali e, in particolare, delle disposizioni del codice in materia
di protezione dei dati personali approvato con decreto legislativo 30
giugno 2003, n. 196. I cittadini e le imprese hanno, comunque,
diritto ad ottenere che il trattamento dei dati effettuato mediante
l'uso di tecnologie telematiche sia conformato al rispetto dei
diritti e delle libertà fondamentali, nonché della dignità
dell'interessato.

6\. Le disposizioni del presente codice non si applicano
limitatamente all'esercizio delle attività e funzioni di ordine e
sicurezza pubblica, difesa e sicurezza nazionale, e consultazioni
elettorali. Con decreti del Presidente del Consiglio dei Ministri,
tenuto conto delle esigenze derivanti dalla natura delle proprie
particolari funzioni, sono stabiliti le modalità, i limiti ed i
tempi di applicazione delle disposizioni del presente Codice alla
Presidenza del Consiglio dei Ministri, nonché all'Amministrazione
economico-finanziaria.

Sezione II. Diritti dei cittadini e delle imprese
-------------------------------------------------

**Art. 3. Diritto all'uso delle tecnologie**


1\. I cittadini e le imprese hanno diritto a richiedere ed ottenere
l'uso delle tecnologie telematiche nelle comunicazioni con le
pubbliche amministrazioni , con i soggetti di cui all'articolo 2,
comma 2, e con i gestori di pubblici servizi ai sensi di quanto
previsto dal presente codice.

1-bis\. COMMA ABROGATO DAL D.LGS. 30 DICEMBRE 2010, N. 235.

1-ter\. La tutela giurisdizionale davanti al giudice amministrativo
è disciplinata dal codice del processo amministrativo.

**Art. 3-bis. (domicilio digitale del cittadino).**


1\. Al fine di facilitare la comunicazione tra pubbliche
amministrazioni e cittadini, è facoltà di ogni cittadino indicare
alla pubblica amministrazione, secondo le modalità stabilite al
comma 3, un proprio indirizzo di posta elettronica certificata
 quale suo domicilio digitale.

2\. L'indirizzo di cui al comma 1 è inserito nell'Anagrafe
nazionale della popolazione residente-ANPR e reso disponibile a tutte
le pubbliche amministrazioni e ai gestori o esercenti di pubblici
servizi.

3\. Con decreto del Ministro dell'interno, di concerto con il
Ministro per la pubblica amministrazione e la semplificazione e il
Ministro delegato per l'innovazione tecnologica, sentita l'Agenzia
per l'Italia digitale, sono definite le modalità di comunicazione,
variazione e cancellazione del proprio domicilio digitale da parte
del cittadino, nonché le modalità di consultazione dell'ANPR da
parte dei gestori o esercenti di pubblici servizi ai fini del
reperimento del domicilio digitale dei propri utenti.

4\. A decorrere dal 1° gennaio 2013, salvo i casi in cui è prevista
dalla normativa vigente una diversa modalità di comunicazione o di
pubblicazione in via telematica, le amministrazioni pubbliche e i
gestori o esercenti di pubblici servizi comunicano con il cittadino
esclusivamente tramite il domicilio digitale dallo stesso dichiarato,
anche ai sensi dell'articolo 21-bis della legge 7 agosto 1990, n.
241, senza oneri di spedizione a suo carico. Ogni altra forma di
comunicazione non può produrre effetti pregiudizievoli per il
destinatario.L'utilizzo di differenti modalità di comunicazione
rientra tra i parametri di valutazione della performance dirigenziale
ai sensi dell'articolo 11, comma 9, del decreto legislativo 27
ottobre 2009, n. 150.

4-bis\. In assenza del domicilio digitale di cui al comma 1, le
amministrazioni possono predispone le comunicazioni ai cittadini come
documenti informatici sottoscritti con firma digitale o firma
elettronica avanzata, da conservare nei propri archivi, ed inviare ai
cittadini stessi, per posta ordinaria o raccomandata con avviso di
ricevimento, copia analogica di tali documenti sottoscritti con firma
autografa sostituita a mezzo stampa predisposta secondo le
disposizioni di cui all'articolo 3 del decreto legislativo 12
dicembre 1993, n. 39.

4-ter\. Le disposizioni di cui al comma 4-bis soddisfano a tutti gli
effetti di legge gli obblighi di conservazione e di esibizione dei
documenti previsti dalla legislazione vigente laddove la copia
analogica inviata al cittadino contenga una dicitura che specifichi
che il documento informatico, da cui la copia è tratta, è stato
predisposto e conservato presso l'amministrazione in conformità alle
regole tecniche di cui all'articolo 71.

4-quater\. Le modalità di predisposizione della copia analogica di
cui ai commi 4-bis e 4-ter soddisfano le condizioni di cui
all'articolo 23-ter, comma 5, salvo i casi in cui il documento
rappresenti, per propria natura, una certificazione rilasciata
dall'amministrazione da utilizzarsi nei rapporti tra privati.

5\. Dall'attuazione delle disposizioni di cui al presente articolo
non devono derivare nuovi o maggiori oneri a carico della finanza
pubblica.
(21)


AGGIORNAMENTO (21)
Il D.L. 21 giugno 2013, n. 69, convertito con modificazioni dalla
L. 9 agosto 2013, n. 98, nel modificare l'art. 4 comma 1, del D.L. 18
ottobre 2012, n. 179, convertito con modificazioni dalla L. 17
dicembre 2012, n. 221, ha disposto (con l'art. 13, comma 2-quater)
che il decreto ministeriale previsto dal presente articolo, qualora
non ancora adottato e decorsi ulteriori trenta giorni dalla data di
entrata in vigore della legge di conversione del D.L. 69/2013
suindicato, è adottato dal Presidente del Consiglio dei ministri
anche ove non sia pervenuto il concerto dei Ministri interessati.

**Art. 4. Partecipazione al procedimento amministrativo informatico**


1\. La partecipazione al procedimento amministrativo e il diritto di
accesso ai documenti amministrativi sono esercitabili mediante l'uso
delle tecnologie dell'informazione e della comunicazione secondo
quanto disposto dagli articoli 59 e 60 del decreto del Presidente
della Repubblica 28 dicembre 2000, n. 445.

2\. Ogni atto e documento può essere trasmesso alle pubbliche
amministrazioni con l'uso delle tecnologie dell'informazione e della
comunicazione se formato ed inviato nel rispetto della vigente
normativa.

**Art. 5. (effettuazione di pagamenti con modalità informatiche).**


1\. I soggetti di cui all'articolo 2, comma 2, e i gestori di
pubblici servizi nei rapporti con l'utenza sono tenuti a far data dal
1° giugno 2013 ad accettare i pagamenti ad essi spettanti, a
qualsiasi titolo dovuti, anche con l'uso delle tecnologie
dell'informazione e della comunicazione. A tal fine:

   a\) sono tenuti a pubblicare nei propri siti istituzionali e a
   specificare nelle richieste di pagamento: 1) i codici IBAN
   identificativi del conto di pagamento, ovvero dell'imputazione del
   versamento in Tesoreria, di cui all'articolo 3 del decreto del
   Ministro dell'economia e delle finanze 9 ottobre 2006, n. 293,
   tramite i quali i soggetti versanti possono effettuare i pagamenti
   mediante bonifico bancario o postale, ovvero gli identificativi del
   conto corrente postale sul quale i soggetti versanti possono
   effettuare i pagamenti mediante bollettino postale; 2) i codici
   identificativi del pagamento da indicare obbligatoriamente per il
   versamento;

   b\) si avvalgono di prestatori di servizi di pagamento,
   individuati mediante ricorso agli strumenti di acquisto e
   negoziazione messi a disposizione da Consip o dalle centrali di
   committenza regionali di riferimento costituite ai sensi
   dell'articolo 1, comma 455, della legge 27 dicembre 2006, n. 296, per
   consentire ai privati di effettuare i pagamenti in loro favore
   attraverso l'utilizzo di carte di debito, di credito, prepagate
   ovvero di altri strumenti di pagamento elettronico disponibili, che
   consentano anche l'addebito in conto corrente, indicando sempre le
   condizioni, anche economiche, per il loro utilizzo. Il prestatore dei
   servizi di pagamento, che riceve l'importo dell'operazione di
   pagamento, effettua il riversamento dell'importo trasferito al
   tesoriere dell'ente, registrando in apposito sistema informatico, a
   disposizione dell'amministrazione, il pagamento eseguito, i codici
   identificativi del pagamento medesimo, nonché i codici IBAN
   identificativi dell'utenza bancaria ovvero dell'imputazione del
   versamento in Tesoreria. Le modalità di movimentazione tra le
   sezioni di Tesoreria e Poste Italiane S.p.A. dei fondi connessi alle
   operazioni effettuate sui conti correnti postali intestati a
   pubbliche amministrazioni sono regolate dalla convenzione tra il
   Ministero dell'economia e delle finanze e Poste Italiane S.p.A.
   stipulata ai sensi dell'articolo 2, comma 2, del decreto-legge l°
   dicembre 1993, n. 487, convertito, con modificazioni, dalla legge 29
   gennaio 1994, n. 71.

2\. Per le finalità di cui al comma 1, lettera b), le
amministrazioni e i soggetti di cui al comma 1 possono altresì
avvalersi dei servizi erogati dalla piattaforma di cui all'articolo
81 comma 2-bis e dei prestatori di servizi di pagamento abilitati,

3\. Dalle previsioni di cui alla lettera a) del comma 1 possono
essere escluse le operazioni di pagamento per le quali la verifica
del buon fine dello stesso debba essere contestuale all'erogazione
del servizio; in questi casi devono comunque essere rese disponibili
modalità di pagamento di cui alla lettera b) del medesimo comma 1.

3-bis\. I micro-pagamenti dovuti a titolo di corrispettivo dalle
pubbliche amministrazioni di cui all'articolo 1, comma 450, della
legge 27 dicembre 2006, n. 296, come modificato dall'articolo 7,
comma 2, del decreto-legge 7 maggio 2012, n. 52, convertito, con
modificazioni, dalla legge 6 luglio 2012, n. 94, per i contratti di
acquisto di beni e servizi conclusi tramite gli strumenti elettronici
di cui al medesimo articolo 1, comma 450, stipulati nelle forme di
cui all'articolo 11, comma 13, del codice di cui al decreto
legislativo 12 aprile 2006, n. 163, e successive modificazioni, sono
effettuati mediante strumenti elettronici di pagamento se richiesto
dalle imprese fornitrici.

3-ter\. Con decreto del Ministero dell'economia e delle finanze da
pubblicare entro il 1° marzo 2013 sono definiti i micro-pagamenti in
relazione al volume complessivo del contratto e sono adeguate alle
finalità di cui al comma 3-bis le norme relative alle procedure di
pagamento delle pubbliche amministrazioni di cui al citato articolo
1, comma 450, della legge n. 296 del 2006. Le medesime pubbliche
amministrazioni provvedono ad adeguare le proprie norme al fine di
consentire il pagamento elettronico per gli acquisti di cui al comma
3-bis entro il 1° gennaio 2013.

4\. L'Agenzia per l'Italia digitale, sentita la Banca d'Italia,
definisce linee guida per la specifica dei codici identificativi del
pagamento di cui al comma 1, lettere a) e b) e le modalità
attraverso le quali il prestatore dei servizi di pagamento mette a
disposizione dell'ente le informazioni relative al pagamento
medesimo.

5\. Le attività previste dal presente articolo si svolgono con le
risorse umane, finanziarie e strumentali disponibili a legislazione
vigente.


AGGIORNAMENTO (16)
Il D.L. 9 febbraio 2012, n. 5, convertito con modificazioni dalla
L. 4 aprile 2012, n. 35, ha disposto (con l'art. 6-ter, comma 2) che
" Gli obblighi introdotti per le amministrazioni pubbliche con le
disposizioni di cui al comma 1 acquistano efficacia decorsi novanta
giorni dalla data di entrata in vigore della legge di conversione del
presente decreto."

**Art. 5-bis. (comunicazioni tra imprese e amministrazioni pubbliche).**


1\. La presentazione di istanze, dichiarazioni, dati e lo scambio di
informazioni e documenti, anche a fini statistici, tra le imprese e
le amministrazioni pubbliche avviene esclusivamente utilizzando le
tecnologie dell'informazione e della comunicazione. Con le medesime
modalità le amministrazioni pubbliche adottano e comunicano atti e
provvedimenti amministrativi nei confronti delle imprese.

2\. Con decreto del Presidente del Consiglio dei Ministri, su
proposta del Ministro per la pubblica amministrazione e
l'innovazione, di concerto con il Ministro dello sviluppo economico e
con il Ministro per la semplificazione normativa, sono adottate le
modalità di attuazione del comma 1 da parte delle pubbliche
amministrazioni centrali e fissati i relativi termini.

3\. DigitPA, anche avvalendosi degli uffici di cui all'articolo 17,
provvede alla verifica dell'attuazione del comma 1 secondo le
modalità e i termini indicati nel decreto di cui al comma 2.

4\. Il Governo promuove l'intesa con regioni ed enti locali in sede
di Conferenza unificata per l'adozione degli indirizzi utili alla
realizzazione delle finalità di cui al comma 1.

**Art. 6. Utilizzo della posta elettronica certificata**


1\. Per le comunicazioni di cui all'articolo 48, comma 1, con i
soggetti che hanno preventivamente dichiarato il proprio indirizzo ai
sensi della vigente normativa tecnica, le pubbliche amministrazioni
utilizzano la posta elettronica certificata. La dichiarazione
dell'indirizzo vincola solo il dichiarante e rappresenta espressa
accettazione dell'invio, tramite posta elettronica certificata, da
parte delle pubbliche amministrazioni, degli atti e dei provvedimenti
che lo riguardano.

1-bis\. La consultazione degli indirizzi di posta elettronica
certificata, di cui agli articoli 16, comma 10, e 16-bis, comma 5,
del decreto-legge 29 novembre 2008, n. 185, convertito, con
modificazioni, dalla legge 28 gennaio 2009, n. 2, e l'estrazione di
elenchi dei suddetti indirizzi, da parte delle pubbliche
amministrazioni è effettuata sulla base delle regole tecniche
emanate da DigitPA, sentito il Garante per la protezione dei dati
personali.

2\. COMMA ABROGATO DAL D.LGS. 30 DICEMBRE 2010, N. 235.

2-bis\. COMMA ABROGATO DAL D.LGS. 30 DICEMBRE 2010, N. 235.

**Art. 6-bis. (indice nazionale degli indirizzi pec delle imprese e dei professionisti).**


1\. Al fine di favorire la presentazione di istanze, dichiarazioni
e dati, nonché lo scambio di informazioni e documenti tra la
pubblica amministrazione e le imprese e i professionisti in modalità
telematica, è istituito, entro sei mesi dalla data di entrata in
vigore della presente disposizione e con le risorse umane,
strumentali e finanziarie disponibili a legislazione vigente, il
pubblico elenco denominato Indice nazionale degli indirizzi di posta
elettronica certificata (INI-PEC) delle imprese e dei professionisti,
presso il Ministero per lo sviluppo economico.

2\. L'Indice nazionale di cui al comma 1 è realizzato a partire
dagli elenchi di indirizzi PEC costituiti presso il registro delle
imprese e gli ordini o collegi professionali, in attuazione di quanto
previsto dall'articolo 16 del decreto-legge 29 novembre 2008, n. 185,
convertito, con modificazioni, dalla legge 28 gennaio 2009, n. 2.

3\. L'accesso all'INI-PEC è consentito alle pubbliche
amministrazioni, ai professionisti, alle imprese, ai gestori o
esercenti di pubblici servizi ed a tutti i cittadini tramite sito web
e senza necessità di autenticazione. L'indice è realizzato in
formato aperto, secondo la definizione di cui all'articolo 68, comma
3.

4\. Il Ministero per lo sviluppo economico, al fine del contenimento
dei costi e dell'utilizzo razionale delle risorse, sentita l'Agenzia
per l'Italia digitale, si avvale per la realizzazione e gestione
operativa dell'Indice nazionale di cui al comma 1 delle strutture
informatiche delle Camere di commercio deputate alla gestione del
registro imprese e ne definisce con proprio decreto, da emanare entro
60 giorni dalla data di entrata in vigore della presente
disposizione, le modalità di accesso e di aggiornamento.

5\. Nel decreto di cui al comma 4 sono anche definite le modalità e
le forme con cui gli ordini e i collegi professionali comunicano
all'Indice nazionale di cui al comma 1 tutti gli indirizzi PEC
relativi ai professionisti di propria competenza e sono previsti gli
strumenti telematici resi disponibili dalle Camere di commercio per
il tramite delle proprie strutture informatiche al fine di
ottimizzare la raccolta e aggiornamento dei medesimi indirizzi.

6\. Dall'attuazione delle disposizioni di cui al presente articolo
non devono derivare nuovi o maggiori oneri a carico della finanza
pubblica.

**Art. 6 ter. Non ancora esistente o vigente**

**Art. 7. Qualità dei servizi resi e soddisfazione dell'utenza**


1\. Le pubbliche amministrazioni provvedono alla
riorganizzazione ed aggiornamento dei servizi resi; a tale fine
sviluppano l'uso delle tecnologie dell'informazione e della
comunicazione, sulla base di una preventiva analisi delle reali
esigenze dei cittadini e delle imprese, anche utilizzando strumenti
per la valutazione del grado di soddisfazione degli utenti.

2\. Entro il 31 maggio di ciascun anno le pubbliche amministrazioni
centrali trasmettono al Ministro delegato per la funzione pubblica e
al Ministro delegato per l'innovazione e le tecnologie una relazione
sulla qualità dei servizi resi e sulla soddisfazione dell'utenza.

**Art. 8. Alfabetizzazione informatica dei cittadini**


1\. Lo Stato promuove iniziative volte a favorire l'alfabetizzazione
informatica dei cittadini con particolare riguardo alle categorie a
rischio di esclusione, anche al fine di favorire l'utilizzo dei
servizi telematici delle pubbliche amministrazioni.

**Art. 8 bis. Non ancora esistente o vigente**

**Art. 9. Partecipazione democratica elettronica**


1\. Le pubbliche amministrazioni favoriscono ogni forma di uso
delle nuove tecnologie per promuovere una maggiore partecipazione dei
cittadini, anche residenti all'estero, al processo democratico e per
facilitare l'esercizio dei diritti politici e civili sia individuali
che collettivi.

**Art. 10. Sportello unico per le attività produttive**


1\. Lo sportello unico per le attività produttive di cui
all'articolo 38, comma 3, del decreto-legge 25 giugno 2008, n.112,
convertito, con modificazioni, dalla legge 6 agosto 2008, n.133,
eroga i propri servizi verso l'utenza in via telematica.

2\. COMMA ABROGATO DAL D.LGS. 30 DICEMBRE 2010, N. 235.

3\. COMMA ABROGATO DAL D.LGS. 30 DICEMBRE 2010, N. 235.

4\. Lo Stato realizza, nell'ambito di quanto previsto dal sistema
pubblico di connettività di cui al presente decreto, un sistema
informatizzato per le imprese relativo ai procedimenti di competenza
delle amministrazioni centrali anche ai fini di quanto previsto
all'articolo 11.

**Art. 11. Registro informatico degli adempimenti amministrativi per le imprese**


1\. Presso il Ministero delle attività produttive, che si avvale a
questo scopo del sistema informativo delle camere di commercio,
industria, artigianato e agricoltura, è istituito il Registro
informatico degli adempimenti amministrativi per le imprese, di
seguito denominato "Registro", il quale contiene l'elenco completo
degli adempimenti amministrativi previsti dalle pubbliche
amministrazioni per l'avvio e l'esercizio delle attività di impresa,
nonché i dati raccolti dalle amministrazioni comunali negli archivi
informatici di cui all'articolo 24, comma 2, del decreto legislativo
31 marzo 1998, n. 112. Il Registro, che si articola su base regionale
con apposite sezioni del sito informatico, fornisce, ove possibile,
il supporto necessario a compilare in via elettronica la relativa
modulistica.

2\. È fatto obbligo alle amministrazioni pubbliche, nonché ai
concessionari di lavori e ai concessionari e gestori di servizi
pubblici, di trasmettere in via informatica al Ministero delle
attività produttive l'elenco degli adempimenti amministrativi
necessari per l'avvio e l'esercizio dell'attività di impresa.

3\. Con decreto del Presidente del Consiglio dei Ministri, su
proposta del Ministro delle attività produttive e del Ministro
delegato per l'innovazione e le tecnologie, sono stabilite le
modalità di coordinamento, di attuazione e di accesso al Registro,
nonché di connessione informatica tra le diverse sezioni del sito.

4\. Il Registro è pubblicato su uno o più siti telematici,
individuati con decreto del Ministro delle attività produttive.

5\. Del Registro possono avvalersi le autonomie locali, qualora non
provvedano in proprio, per i servizi pubblici da loro gestiti.

6\. All'onere derivante dall'attuazione del presente articolo si
provvede ai sensi dell'articolo 21, comma 2, della legge 29 luglio
2003, n. 229.

Sezione III. Organizzazione delle pubbliche amministrazioni rapporti fra stato, regioni e autonomie locali
----------------------------------------------------------------------------------------------------------

**Art. 12. Norme generali per l'uso delle tecnologie dell'informazione e delle comunicazioni nell'azione amministrativa**


1\. Le pubbliche amministrazioni nell'organizzare autonomamente la
propria attività utilizzano le tecnologie dell'informazione e della
comunicazione per la realizzazione degli obiettivi di efficienza,
efficacia, economicità, imparzialità, trasparenza, semplificazione
e partecipazione nel rispetto dei principi di uguaglianza e di non
discriminazione, nonché per la garanzia dei diritti dei cittadini
e delle imprese di cui al capo I, sezione II, del presente decreto.

1-bis\. Gli organi di Governo nell'esercizio delle funzioni di
indirizzo politico ed in particolare nell'emanazione delle direttive
generali per l'attività amministrativa e per la gestione ai sensi
del comma 1 dell'articolo 14 del decreto legislativo 30 marzo 2001,
n. 165, e le amministrazioni pubbliche nella redazione del piano di
performance di cui all'articolo 10 del decreto legislativo 27 ottobre
2009, n. 150, dettano disposizioni per l'attuazione delle
disposizioni del presente decreto.

1-ter\. I dirigenti rispondono dell'osservanza ed attuazione delle
disposizioni di cui al presente decreto ai sensi e nei limiti degli
articoli 21 e 55 del decreto legislativo 30 marzo 2001, n. 165, ferme
restando le eventuali responsabilità penali, civili e contabili
previste dalle norme vigenti. L'attuazione delle disposizioni del
presente decreto è comunque rilevante ai fini della misurazione e
valutazione della performance organizzativa ed individuale dei
dirigenti.

2\. Le pubbliche amministrazioni adottano le tecnologie
dell'informazione e della comunicazione nei rapporti interni, tra le
diverse amministrazioni e tra queste e i privati, con misure
informatiche, tecnologiche, e procedurali di sicurezza, secondo le
regole tecniche di cui all'articolo 71.

3\. Le pubbliche amministrazioni operano per assicurare
l'uniformità e la graduale integrazione delle modalità di
interazione degli utenti con i servizi informatici , ivi comprese le
reti di telefonia fissa e mobile in tutte le loro articolazioni, da
esse erogati, qualunque sia il canale di erogazione, nel rispetto
della autonomia e della specificità di ciascun erogatore di servizi.

4\. Lo Stato promuove la realizzazione e l'utilizzo di reti
telematiche come strumento di interazione tra le pubbliche
amministrazioni ed i privati.

5\. Le pubbliche amministrazioni utilizzano le tecnologie
dell'informazione e della comunicazione, garantendo, nel rispetto
delle vigenti normative, l'accesso alla consultazione, la
circolazione e lo scambio di dati e informazioni, nonché
l'interoperabilità dei sistemi e l'integrazione dei processi di
servizio fra le diverse amministrazioni nel rispetto delle regole
tecniche stabilite ai sensi dell'articolo 71.

5-bis\. Le pubbliche amministrazioni implementano e consolidano i
processi di informatizzazione in atto, ivi compresi quelli
riguardanti l'erogazione attraverso le tecnologie dell'informazione e
della comunicazione in via telematica di servizi a cittadini ed
imprese anche con l'intervento di privati.

**Art. 13. Formazione informatica dei dipendenti pubblici**


1\. Le pubbliche amministrazioni nella predisposizione dei piani di
cui all'articolo 7-bis, del decreto legislativo 30 marzo 2001, n.
165, e nell'ambito delle risorse finanziarie previste dai piani
medesimi, attuano anche politiche di formazione del personale
finalizzate alla conoscenza e all'uso delle tecnologie
dell'informazione e della comunicazione , nonché dei temi relativi
all'accessibilità e alle tecnologie assistive, ai sensi
dell'articolo 8 della legge 9 gennaio 2004, n. 4.

**Art. 14. Rapporti tra stato, regioni e autonomie locali**


1\. In attuazione del disposto dell'articolo 117, secondo comma,
lettera r), della Costituzione, lo Stato disciplina il coordinamento
informatico dei dati dell'amministrazione statale, regionale e
locale, dettando anche le regole tecniche necessarie per garantire la
sicurezza e l'interoperabilità dei sistemi informatici e dei flussi
informativi per la circolazione e lo scambio dei dati e per l'accesso
ai servizi erogati in rete dalle amministrazioni medesime.

2\. Lo Stato, le regioni e le autonomie locali promuovono le intese
e gli accordi e adottano, attraverso la Conferenza unificata, gli
indirizzi utili per realizzare un processo di digitalizzazione
dell'azione amministrativa coordinato e condiviso e per
l'individuazione delle regole tecniche di cui all'articolo 71.

2-bis\. Le regioni promuovono sul territorio azioni tese a
realizzare un processo di digitalizzazione dell'azione amministrativa
coordinato e condiviso tra le autonomie locali.

2-ter\. Le regioni e gli enti locali digitalizzano la loro azione
amministrativa e implementano l'utilizzo delle tecnologie
dell'informazione e della comunicazione per garantire servizi
migliori ai cittadini e alle imprese.

3\. Lo Stato, ai fini di quanto previsto ai commi 1 e 2, istituisce
organismi di cooperazione con le regioni e le autonomie locali,
promuove intese ed accordi tematici e territoriali, favorisce la
collaborazione interregionale, incentiva la realizzazione di progetti
a livello locale, in particolare mediante il trasferimento delle
soluzioni tecniche ed organizzative, previene il divario tecnologico
tra amministrazioni di diversa dimensione e collocazione
territoriale.

3-bis\. Ai fini di quanto previsto ai commi 1, 2 e 3, è istituita
senza nuovi o maggiori oneri per la finanza pubblica, presso la
Conferenza unificata, previa delibera della medesima che ne definisce
la composizione e le specifiche competenze, una Commissione
permanente per l'innovazione tecnologica nelle regioni e negli enti
locali con funzioni istruttorie e consultive.

**Art. 14 bis. Non ancora esistente o vigente**

**Art. 15. Digitalizzazione e riorganizzazione**


1\. La riorganizzazione strutturale e gestionale delle pubbliche
amministrazioni volta al perseguimento degli obiettivi di cui
all'articolo 12, comma 1, avviene anche attraverso il migliore e più
esteso utilizzo delle tecnologie dell'informazione e della
comunicazione nell'ambito di una coordinata strategia che garantisca
il coerente sviluppo del processo di digitalizzazione.

2\. In attuazione del comma 1, le pubbliche amministrazioni
provvedono in particolare a razionalizzare e semplificare i
procedimenti amministrativi, le attività gestionali, i documenti, la
modulistica, le modalità di accesso e di presentazione delle istanze
da parte dei cittadini e delle imprese, assicurando che l'utilizzo
delle tecnologie dell'informazione e della comunicazione avvenga in
conformità alle prescrizioni tecnologiche definite nelle regole
tecniche di cui all'articolo 71.

2-bis\. Le pubbliche amministrazioni nella valutazione dei progetti
di investimento in materia di innovazione tecnologica tengono conto
degli effettivi risparmi derivanti dalla razionalizzazione di cui al
comma 2, nonché dei costi e delle economie che ne derivano.

2-ter\. Le pubbliche amministrazioni, quantificano annualmente, ai
sensi dell'articolo 27, del decreto legislativo 27 ottobre 2009,
n.150, i risparmi effettivamente conseguiti in attuazione delle
disposizioni di cui ai commi 1 e 2. Tali risparmi sono utilizzati,
per due terzi secondo quanto previsto dall'articolo 27, comma 1, del
citato decreto legislativo n. 150 del 2009 e in misura pari ad un
terzo per il finanziamento di ulteriori progetti di innovazione.

3\. La digitalizzazione dell'azione amministrativa è attuata dalle
pubbliche amministrazioni con modalità idonee a garantire la
partecipazione dell'Italia alla costruzione di reti transeuropee per
lo scambio elettronico di dati e servizi fra le amministrazioni dei
Paesi membri dell'Unione europea.

3-bis\. COMMA ABROGATO DAL D.L. 6 LUGLIO 2012, N. 95, CONVERTITO
CON MODIFICAZIONI DALLA L. 7 AGOSTO 2012, N. 135.

3-ter\. COMMA ABROGATO DAL D.L. 6 LUGLIO 2012, N. 95, CONVERTITO
CON MODIFICAZIONI DALLA L. 7 AGOSTO 2012, N. 135.

3-quater\. COMMA ABROGATO DAL D.L. 6 LUGLIO 2012, N. 95,
CONVERTITO CON MODIFICAZIONI DALLA L. 7 AGOSTO 2012, N. 135.

3-quinquies\. COMMA ABROGATO DAL D.L. 6 LUGLIO 2012, N. 95,
CONVERTITO CON MODIFICAZIONI DALLA L. 7 AGOSTO 2012, N. 135.

3-sexies\. COMMA ABROGATO DAL D.L. 6 LUGLIO 2012, N. 95,
CONVERTITO CON MODIFICAZIONI DALLA L. 7 AGOSTO 2012, N. 135.

3-septies\. COMMA ABROGATO DAL D.L. 6 LUGLIO 2012, N. 95,
CONVERTITO CON MODIFICAZIONI DALLA L. 7 AGOSTO 2012, N. 135.

3-octies\. COMMA ABROGATO DAL D.L. 6 LUGLIO 2012, N. 95,
CONVERTITO CON MODIFICAZIONI DALLA L. 7 AGOSTO 2012, N. 135.

**Art. 16. Competenze del presidente del consiglio dei ministri in materia di innovazione e tecnologie**


1\. Per il perseguimento dei fini di cui al presente codice, il
Presidente del Consiglio dei Ministri o il Ministro delegato per
l'innovazione e le tecnologie, nell'attività di coordinamento del
processo di digitalizzazione e di coordinamento e di valutazione dei
programmi, dei progetti e dei piani di azione formulati dalle
pubbliche amministrazioni centrali per lo sviluppo dei sistemi
informativi:

   a\) definisce con proprie direttive le linee strategiche, la
   pianificazione e le aree di intervento dell'innovazione tecnologica
   nelle pubbliche amministrazioni centrali, e ne verifica
   l'attuazione;

   b\) valuta, sulla base di criteri e metodiche di ottimizzazione
   della spesa, il corretto utilizzo delle risorse finanziarie per
   l'informatica e la telematica da parte delle singole amministrazioni
   centrali;

   c\) sostiene progetti di grande contenuto innovativo, di rilevanza
   strategica, di preminente interesse nazionale, con particolare
   attenzione per i progetti di carattere intersettoriale;

   d\) promuove l'informazione circa le iniziative per la diffusione
   delle nuove tecnologie;

   e\) detta norme tecniche ai sensi dell'articolo, 71 e criteri in
   tema di pianificazione, progettazione, realizzazione, gestione,
   mantenimento dei sistemi informativi automatizzati delle pubbliche
   amministrazioni centrali e delle loro interconnessioni, nonché della
   loro qualità e relativi aspetti organizzativi e della loro
   sicurezza.

2\. Il Presidente del Consiglio dei Ministri o il Ministro delegato
per l'innovazione e le tecnologie riferisce annualmente al Parlamento
sullo stato di attuazione del presente codice.

**Art. 17. Strutture per l'organizzazione, l'innovazione e le tecnologie**


1\. Le pubbliche amministrazioni centrali garantiscono l'attuazione
delle linee strategiche per la riorganizzazione e digitalizzazione
dell'amministrazione definite dal Governo. A tale fine, le predette
amministrazioni individuano un unico ufficio dirigenziale generale,
fermo restando il numero complessivo di tali uffici, responsabile del
coordinamento funzionale. Al predetto ufficio afferiscono i compiti
relativi a:

   a\) coordinamento strategico dello sviluppo dei sistemi
   informativi, di telecomunicazione e fonia, in modo da assicurare
   anche la coerenza con gli standard tecnici e organizzativi comuni;

   b\) indirizzo e coordinamento dello sviluppo dei servizi, sia
   interni che esterni, forniti dai sistemi informativi di
   telecomunicazione e fonia dell'amministrazione;

   c\) indirizzo, pianificazione, coordinamento e monitoraggio della
   sicurezza informatica relativamente ai dati, ai sistemi e alle
   infrastrutture anche in relazione al sistema pubblico di
   connettività, nel rispetto delle regole tecniche di cui all'articolo
   51, comma 1;

   d\) accesso dei soggetti disabili agli strumenti informatici e
   promozione dell'accessibilità anche in attuazione di quanto previsto
   dalla legge 9 gennaio 2004, n. 4;

   e\) analisi della coerenza tra l'organizzazione
   dell'amministrazione e l'utilizzo delle tecnologie dell'informazione
   e della comunicazione, al fine di migliorare la soddisfazione
   dell'utenza e la qualità dei servizi nonché di ridurre i tempi e i
   costi dell'azione amministrativa;

   f\) cooperazione alla revisione della riorganizzazione
   dell'amministrazione ai fini di cui alla lettera e);

   g\) indirizzo, coordinamento e monitoraggio della pianificazione
   prevista per lo sviluppo e la gestione dei sistemi informativi di
   telecomunicazione e fonia;;

   h\) progettazione e coordinamento delle iniziative rilevanti ai
   fini di una più efficace erogazione di servizi in rete a cittadini e
   imprese mediante gli strumenti della cooperazione applicativa tra
   pubbliche amministrazioni, ivi inclusa la predisposizione e
   l'attuazione di accordi di servizio tra amministrazioni per la
   realizzazione e compartecipazione dei sistemi informativi
   cooperativi;

   i\) promozione delle iniziative attinenti l'attuazione delle
   direttive impartite dal Presidente del Consiglio dei Ministri o dal
   Ministro delegato per l'innovazione e le tecnologie;

   j\) pianificazione e coordinamento del processo di diffusione,
   all'interno dell'amministrazione, dei sistemi di posta elettronica,
   protocollo informatico, firma digitale e mandato informatico, e delle
   norme in materia di accessibilità e fruibilità.

1-bis\. Per lo svolgimento dei compiti di cui al comma 1, le
Agenzie, le Forze armate, compresa l'Arma dei carabinieri e il Corpo
delle capitanerie di porto, nonché i Corpi di polizia hanno facoltà
di individuare propri uffici senza incrementare il numero complessivo
di quelli già previsti nei rispettivi assetti organizzativi.

1-ter\. DigitPA assicura il coordinamento delle iniziative di cui al
comma 1, lettera c), con le modalità di cui all'articolo 51.

**Art. 18. Conferenza permanente per l'innovazione tecnologica**


1\. È istituita la Conferenza permanente per l'innovazione
tecnologica con funzioni di consulenza al Presidente del Consiglio
dei Ministri, o al Ministro delegato per l'innovazione e le
tecnologie, in materia di sviluppo ed attuazione dell'innovazione
tecnologica nelle amministrazioni dello Stato.

2\. La Conferenza permanente per l'innovazione tecnologica è
presieduta da un rappresentante della Presidenza del Consiglio dei
Ministri designato dal Presidente del Consiglio dei Ministri o dal
Ministro delegato per l'innovazione e le tecnologie; ne fanno parte
il Presidente del DigitPA (d'ora in poi DigitPA ), i
componenti del DigitPA, il Capo del Dipartimento per
l'innovazione e le tecnologie, nonché i responsabili delle funzioni
di cui all'articolo 17.

3\. La Conferenza permanente per l'innovazione tecnologica si
riunisce con cadenza almeno semestrale per la verifica dello stato di
attuazione dei programmi in materia di innovazione tecnologica e del
piano triennale di cui all'articolo 9 del decreto legislativo 12
febbraio 1993, n. 39.

4\. Il Presidente del Consiglio dei Ministri, o il Ministro delegato
per l'innovazione e le tecnologie, provvede, con proprio decreto, a
disciplinare il funzionamento della Conferenza permanente per
l'innovazione tecnologica.

5\. La Conferenza permanente per l'innovazione tecnologica può
sentire le organizzazioni produttive e di categoria.

6\. La Conferenza permanente per l'innovazione tecnologica opera
senza rimborsi spese o compensi per i partecipanti a qualsiasi titolo
dovuti, compreso il trattamento economico di missione; dal presente
articolo non devono derivare nuovi o maggiori oneri per il bilancio
dello Stato.

**Art. 19. Banca dati per la legislazione in materia di pubblico impiego**


1\. È istituita presso la Presidenza del Consiglio dei Ministri -
Dipartimento della funzione pubblica, una banca dati contenente la
normativa generale e speciale in materia di rapporto di lavoro alle
dipendenze delle pubbliche amministrazioni.

2\. La Presidenza del Consiglio dei Ministri - Dipartimento della
funzione pubblica, cura l'aggiornamento periodico della banca dati di
cui al comma 1, tenendo conto delle innovazioni normative e della
contrattazione collettiva successivamente intervenuta, e assicurando
agli utenti la consultazione gratuita.

3\. All'onere derivante dall'attuazione dei presente articolo si
provvede ai sensi dell'articolo 21, comma 3, della legge 29 luglio
2003, n. 229.

Capo II. Documento informatico e firme elettroniche; trasferimenti, libri e scritture
=====================================================================================

Sezione I. Documento informatico
--------------------------------

**Art. 20. Documento informatico**


1\. Il documento informatico da chiunque formato, la
memorizzazione su supporto informatico e la trasmissione con
strumenti telematici conformi alle regole tecniche di cui
all'articolo 71 sono validi e rilevanti agli effetti di legge, ai
sensi delle disposizioni del presente codice.

1-bis\. L'idoneità del documento informatico a soddisfare il
requisito della forma scritta e il suo valore probatorio sono
liberamente valutabili in giudizio, tenuto conto delle sue
caratteristiche oggettive di qualità, sicurezza, integrità ed
immodificabilità, fermo restando quanto disposto dall'articolo 21.

2\. COMMA ABROGATO DAL D.LGS. 30 DICEMBRE 2010, N. 235.

3\. Le regole tecniche per la formazione, per la trasmissione, la
conservazione, la copia, la duplicazione, la riproduzione e la
validazione temporale dei documenti informatici, nonché quelle in
materia di generazione, apposizione e verifica di qualsiasi tipo di
firma elettronica avanzata, sono stabilite ai sensi dell'articolo 71.
La data e l'ora di formazione del documento informatico sono
opponibili ai terzi se apposte in conformità alle regole tecniche
sulla validazione temporale.

4\. Con le medesime regole tecniche sono definite le misure tecniche,
organizzative e gestionali volte a garantire l'integrità, la
disponibilità e la riservatezza delle informazioni contenute nel
documento informatico.

5\. Restano ferme le disposizioni di legge in materia di protezione
dei dati personali.

5-bis\. Gli obblighi di conservazione e di esibizione di documenti
previsti dalla legislazione vigente si intendono soddisfatti a tutti
gli effetti di legge a mezzo di documenti informatici, se le
procedure utilizzate sono conformi alle regole tecniche dettate ai
sensi dell'articolo 71.

**Art. 21. Documento informatico sottoscritto con firma elettronica.**


1\. Il documento informatico, cui è apposta una firma elettronica,
sul piano probatorio è liberamente valutabile in giudizio, tenuto
conto delle sue caratteristiche oggettive di qualità, sicurezza,
integrità e immodificabilità.

2\. Il documento informatico sottoscritto con firma elettronica
avanzata, qualificata o digitale, formato nel rispetto delle regole
tecniche di cui all'articolo 20, comma 3, che garantiscano
l'identificabilità dell'autore, l'integrità e l'immodificabilità
del documento, ha l'efficacia prevista dall'articolo 2702 del codice
civile. L'utilizzo del dispositivo di firma elettronica qualificata
o digitale si presume riconducibile al titolare, salvo che questi
dia prova contraria.
2-bis). Salvo quanto previsto dall'articolo 25, le scritture
private di cui all'articolo 1350, primo comma, numeri da 1 a 12, del
codice civile, se fatte con documento informatico, sono sottoscritte,
a pena di nullità, con firma elettronica qualificata o con firma
digitale.Gli atti di cui all'articolo 1350, numero 13), del codice
civile soddisfano comunque il requisito della forma scritta se
sottoscritti con firma elettronica avanzata, qualificata o
digitale.

3\. L'apposizione ad un documento informatico di una firma digitale
o di un altro tipo di firma elettronica qualificata basata su un
certificato elettronico revocato, scaduto o sospeso equivale a
mancata sottoscrizione. La revoca o la sospensione, comunque
motivate, hanno effetto dal momento della pubblicazione, salvo che il
revocante, o chi richiede la sospensione, non dimostri che essa era
già a conoscenza di tutte le parti interessate.

4\. Le disposizioni del presente articolo si applicano anche se la
firma elettronica è basata su un certificato qualificato rilasciato
da un certificatore stabilito in uno Stato non facente parte
dell'Unione europea, quando ricorre una delle seguenti condizioni:

   a\) il certificatore possiede i requisiti di cui alla direttiva
   1999/93/CE del Parlamento europeo e del Consiglio, del 13 dicembre
   1999, ed è accreditato in uno Stato membro;

   b\) il certificato qualificato è garantito da un certificatore
   stabilito nella Unione europea, in possesso dei requisiti di cui alla
   medesima direttiva;

   c\) il certificato qualificato, o il certificatore, è
   riconosciuto in forza di un accordo bilaterale o multilaterale tra
   l'Unione europea e Paesi terzi o organizzazioni internazionali.

5\. Gli obblighi fiscali relativi ai documenti informatici ed alla
loro riproduzione su diversi tipi di supporto sono assolti secondo le
modalità definite con uno o più decreti del Ministro dell'economia
e delle finanze, sentito il Ministro delegato per l'innovazione e le
tecnologie.

**Art. 22. (copie informatiche di documenti analogici).**


1\. I documenti informatici contenenti copia di atti pubblici,
scritture private e documenti in genere, compresi gli atti e
documenti amministrativi di ogni tipo formati in origine su supporto
analogico, spediti o rilasciati dai depositari pubblici autorizzati e
dai pubblici ufficiali, hanno piena efficacia, ai sensi degli
articoli 2714 e 2715 del codice civile, se ad essi è apposta o
associata, da parte di colui che li spedisce o rilascia, una firma
digitale o altra firma elettronica qualificata. La loro esibizione e
produzione sostituisce quella dell'originale.

2\. Le copie per immagine su supporto informatico di documenti
originali formati in origine su supporto analogico hanno la stessa
efficacia probatoria degli originali da cui sono estratte, se la loro
conformità è attestata da un notaio o da altro pubblico ufficiale a
ciò autorizzato, con dichiarazione allegata al documento informatico
e asseverata secondo le regole tecniche stabilite ai sensi
dell'articolo 71.

3\. Le copie per immagine su supporto informatico di documenti
originali formati in origine su supporto analogico nel rispetto delle
regole tecniche di cui all'articolo 71 hanno la stessa efficacia
probatoria degli originali da cui sono tratte se la loro conformità
all'originale non è espressamente disconosciuta.

4\. Le copie formate ai sensi dei commi 1, 2 e 3 sostituiscono ad
ogni effetto di legge gli originali formati in origine su supporto
analogico, e sono idonee ad assolvere gli obblighi di conservazione
previsti dalla legge, salvo quanto stabilito dal comma 5.

5\. Con decreto del Presidente del Consiglio dei Ministri possono
essere individuate particolari tipologie di documenti analogici
originali unici per le quali, in ragione di esigenze di natura
pubblicistica, permane l'obbligo della conservazione dell'originale
analogico oppure, in caso di conservazione sostitutiva, la loro
conformità all'originale deve essere autenticata da un notaio o da
altro pubblico ufficiale a ciò autorizzato con dichiarazione da
questi firmata digitalmente ed allegata al documento informatico.

6\. Fino alla data di emanazione del decreto di cui al comma 5r per
tutti i documenti analogici originali unici permane l'obbligo della
conservazione dell'originale analogico oppure, in caso di
conservazione sostitutiva, la loro conformità all'originale deve
essere autenticata da un notaio o da altro pubblico ufficiale a ciò
autorizzato con dichiarazione da questi firmata digitalmente ed
allegata al documento informatico.

**Art. 23. (copie analogiche di documenti informatici).**


1\. Le copie su supporto analogico di documento informatico, anche
sottoscritto con firma elettronica avanzata, qualificata o digitale,
hanno la stessa efficacia probatoria dell'originale da cui sono
tratte se la loro conformità all'originale in tutte le sue
componenti è attestata da un pubblico ufficiale a ciò autorizzato.

2\. Le copie e gli estratti su supporto analogico del documento
informatico, conformi alle vigenti regole tecniche, hanno la stessa
efficacia probatoria dell'originale se la loto conformità non è
espressamente disconosciuta. Resta fermo, ove previsto l'obbligo di
conservazione dell'originale informatico.

**Art. 23-bis. (duplicati e copie informatiche di documenti informatici).**


1\. I duplicati informatici hanno il medesimo valore giuridico, ad
ogni effetto di legge, del documento informatico da cui sono tratti,
se prodotti in conformità alle regole tecniche di cui all'articolo
71.

2\. Le copie e gli estratti informatici del documento informatico,
se prodotti in conformità alle vigenti regole tecniche di cui
all'articolo 71, hanno la stessa efficacia probatoria dell'originale
da cui sono tratte se la loro conformità all'originale, in tutti le
sue componenti, è attestata da un pubblico ufficiale a ciò
autorizzato o se la conformità non è espressamente disconosciuta.
Resta fermo, ove previsto, l'obbligo di conservazione dell'originale
informatico.

**Art. 23-ter. (documenti amministrativi informatici).**


1\. Gli atti formati dalle pubbliche amministrazioni con strumenti
informatici, nonché i dati e i documenti informatici detenuti dalle
stesse, costituiscono informazione primaria ed originale da cui è
possibile effettuare, su diversi o identici tipi di supporto,
duplicazioni e copie per gli usi consentiti dalla legge.

2\. I documenti costituenti atti amministrativi con rilevanza
interna al procedimento amministrativo sottoscritti con firma
elettronica avanzata hanno l'efficacia prevista dall'art. 2702 del
codice civile.

3\. Le copie su supporto informatico di documenti formati dalla
pubblica amministrazione in origine su supporto analogico ovvero da
essa detenuti, hanno il medesimo valore giuridico, ad ogni effetto di
legge, degli originali da cui sono tratte, se la loro conformità
all'originale è assicurata dal funzionario a ciò delegato
nell'ambito dell'ordinamento proprio dell'amministrazione di
appartenenza, mediante l'utilizzo della firma digitale o di altra
firma elettronica qualificata e nel rispetto delle regole tecniche
stabilite ai sensi dell'articolo 71; in tale caso l'obbligo di
conservazione dell'originale del documento è soddisfatto con la
conservazione della copia su supporto informatico.

4\. Le regole tecniche in materia di formazione e conservazione di
documenti informatici delle pubbliche amministrazioni sono definite
con decreto del Presidente del Consiglio dei Ministri o del Ministro
delegato per la pubblica amministrazione e l'innovazione, di concerto
con il Ministro per i beni e le attività culturali, nonché d'intesa
con la Conferenza unificata di cui all'articolo 8 del decreto
legislativo 28 agosto 1997, n. 281, e sentiti DigitPA e il Garante
per la protezione dei dati personali.

5\. Sulle copie analogiche di documenti amministrativi informatici
può essere apposto a stampa un contrassegno, sulla base dei criteri
definiti con linee guida dell'Agenzia per l'Italia digitale, tramite
il quale è possibile ottenere il documento informatico, ovvero
verificare la corrispondenza allo stesso della copia analogica. Il
contrassegno apposto ai sensi del primo periodo sostituisce a tutti
gli effetti di legge la sottoscrizione autografa e non può essere
richiesta la produzione di altra copia analogica con sottoscrizione
autografa del medesimo documento informatico. I programmi software
eventualmente necessari alla verifica sono di libera e gratuita
disponibilità.

5-bis\. I documenti di cui al presente articolo devono essere
fruibili indipendentemente dalla condizione di disabilità personale,
applicando i criteri di accessibilità definiti dai requisiti tecnici
di cui all'articolo 11 della legge 9 gennaio 2004, n. 4.

6\. Per quanto non previsto dal presente articolo si applicano gli
articoli 21, 22 , 23 e 23-bis.

**Art. 23-quater. (riproduzioni informatiche).**


1\. All'articolo 2712 del codice civile dopo le parole:
"riproduzioni fotografiche" è inserita la seguente: ",
informatiche".

Sezione II. Firme elettroniche e certificatori
----------------------------------------------

**Art. 24. Firma digitale**


1\. La firma digitale deve riferirsi in maniera univoca ad un solo
soggetto ed al documento o all'insieme di documenti cui è apposta o
associata.

2\. L'apposizione di firma digitale integra e sostituisce
l'apposizione di sigilli, punzoni, timbri, contrassegni e marchi di
qualsiasi genere ad ogni fine previsto dalla normativa vigente.

3\. Per la generazione della firma digitale deve adoperarsi un
certificato qualificato che, al momento della sottoscrizione, non
risulti scaduto di validità ovvero non risulti revocato o sospeso.

4\. Attraverso il certificato qualificato si devono rilevare,
secondo le regole tecniche stabilite ai sensi dell'articolo 71, la
validità del certificato stesso, nonché gli elementi identificativi
del titolare e del certificatore e gli eventuali limiti d'uso.

**Art. 25. (firma autenticata)**


1\. Si ha per riconosciuta, ai sensi dell'articolo 2703 del codice
civile, la firma elettronica o qualsiasi altro tipo di firma avanzata
autenticata dal notaio o da altro pubblico ufficiale a ciò
autorizzato.

2\. L'autenticazione della firma elettronica, anche mediante
l'acquisizione digitale della sottoscrizione autografa, o di
qualsiasi altro tipo di firma elettronica avanzata consiste
nell'attestazione, da parte del pubblico ufficiale, che la firma è
stata apposta in sua presenza dal titolare, previo accertamento della
sua identità personale, della validità dell'eventuale certificato
elettronico utilizzato e del fatto che il documento sottoscritto non
è in contrasto con l'ordinamento giuridico.

3\. L'apposizione della firma digitale da parte del pubblico
ufficiale ha l'efficacia di cui all'articolo 24, comma 2.

4\. Se al documento informatico autenticato deve essere allegato
altro documento formato in originale su altro tipo di supporto, il
pubblico ufficiale può allegare copia informatica autenticata
dell'originale, secondo le disposizioni dell'articolo 23, comma 5.

**Art. 26. Certificatori**


1\. L'attività dei certificatori stabiliti in Italia o in un altro
Stato membro dell'Unione europea è libera e non necessita di
autorizzazione preventiva. Detti certificatori o, se persone
giuridiche, i loro legali rappresentanti ed i soggetti preposti
all'amministrazione, qualora emettano certificati qualificati,
devono possedere i requisiti di onorabilità richiesti ai soggetti
che svolgono funzioni di amministrazione, direzione e controllo
presso le banche di cui all'articolo 26 del testo unico delle leggi
in materia bancaria e creditizia, di cui al decreto legislativo 1°
settembre 1993, n. 385, e successive modificazioni.

2\. L'accertamento successivo dell'assenza o del venir meno dei
requisiti di cui al comma 1 comporta il divieto di prosecuzione
dell'attività intrapresa.

3\. Ai certificatori qualificati e ai certificatori accreditati che
hanno sede stabile in altri Stati membri dell'Unione europea non si
applicano le norme del presente codice e le relative norme tecniche
di cui all'articolo 71 e si applicano le rispettive norme di
recepimento della direttiva 1999/93/CE.

**Art. 27. Certificatori qualificati**


1\. I certificatori che rilasciano al pubblico certificati
qualificati devono trovarsi nelle condizioni previste dall'articolo
26.

2\. I certificatori di cui al comma 1, devono inoltre:

   a\) dimostrare l'affidabilità organizzativa, tecnica e
   finanziaria necessaria per svolgere attività di certificazione;

   b\) utilizzare personale dotato delle conoscenze specifiche,
   dell'esperienza e delle competenze necessarie per i servizi forniti,
   in particolare della competenza a livello gestionale, della
   conoscenza specifica nel settore della tecnologia delle firme
   elettroniche e della dimestichezza con procedure di sicurezza
   appropriate e che sia in grado di rispettare le norme del presente
   codice e le regole tecniche di cui all'articolo 71;

   c\) applicare procedure e metodi amministrativi e di gestione
   adeguati e conformi a tecniche consolidate;

   d\) utilizzare sistemi affidabili e prodotti di firma protetti da
   alterazioni e che garantiscano la sicurezza tecnica e crittografica
   dei procedimenti, in conformità a criteri di sicurezza riconosciuti
   in ambito europeo e internazionale e certificati ai sensi dello
   schema nazionale di cui all'articolo 35, comma 5;

   e\) adottare adeguate misure contro la contraffazione dei
   certificati, idonee anche a garantire la riservatezza, l'integrità e
   la sicurezza nella generazione delle chiavi private nei casi in cui
   il certificatore generi tali chiavi.

3\. I certificatori di cui al comma 1, devono comunicare, prima
dell'inizio dell'attività, anche in via telematica, una
dichiarazione di inizio di attività al DigitPA, attestante
l'esistenza dei presupposti e dei requisiti previsti dal presente
codice.

4\. Il DigitPA procede, d'ufficio o su segnalazione motivata di
soggetti pubblici o privati, a controlli volti ad accertare la
sussistenza dei presupposti e dei requisiti previsti dal presente
codice e dispone, se del caso, con provvedimento motivato da
notificare all'interessato, il divieto di prosecuzione dell'attività
e la rimozione dei suoi effetti, salvo che, ove ciò sia possibile,
l'interessato provveda a conformare alla normativa vigente detta
attività ed i suoi effetti entro il termine prefissatogli
dall'amministrazione stessa.

**Art. 28. Certificati qualificati**


1\. I certificati qualificati devono contenere almeno le seguenti
informazioni:

   a\) indicazione che il certificato elettronico rilasciato è un
   certificato qualificato;

   b\) numero di serie o altro codice identificativo del certificato;

   c\) nome, ragione o denominazione sociale del certificatore che ha
   rilasciato il certificato e lo Stato nel quale è stabilito;

   d\) nome, cognome o uno pseudonimo chiaramente identificato come
   tale e codice fiscale del titolare del certificato;

   e\) dati per la verifica della firma, cioè i dati peculiari, come
   codici o chiavi crittografiche pubbliche, utilizzati per verificare
   la firma elettronica corrispondenti ai dati per la creazione della
   stessa in possesso del titolare;

   f\) indicazione del termine iniziale e finale del periodo di
   validità del certificato;

   g\) firma elettronica del certificatore che ha rilasciato il
   certificato , realizzata in conformità alle regole tecniche ed
   idonea a garantire l'integrità e la veridicità di tutte le
   informazioni contenute nel certificato medesimo.

2\. In aggiunta alle informazioni di cui al comma 1, fatta salva la
possibilità di utilizzare uno pseudonimo, per i titolari residenti
all'estero cui non risulti attribuito il codice fiscale, si deve
indicare il codice fiscale rilasciato dall'autorità fiscale del
Paese di residenza o, in mancanza, un analogo codice identificativo,
quale ad esempio un codice di sicurezza sociale o un codice
identificativo generale.

3\. Il certificato qualificato può contenere, ove richiesto dal
titolare o dal terzo interessato, le seguenti informazioni, se
pertinenti allo scopo per il quale il certificato è richiesto:

   a\) le qualifiche specifiche del titolare, quali l'appartenenza ad
   ordini o collegi professionali, la qualifica di pubblico ufficiale,
   l'iscrizione ad albi o il possesso di altre abilitazioni
   professionali, nonché poteri di rappresentanza;

   b\) i limiti d'uso del certificato, inclusi quelli derivanti dalla
   titolarità delle qualifiche e dai poteri di rappresentanza di cui
   alla lettera a) ai sensi dell'articolo 30, comma 3.

   c\) limiti del valore degli atti unilaterali e dei contratti per i
   quali il certificato può essere usato, ove applicabili.

3-bis\. Le informazioni di cui al comma 3 possono essere contenute
in un separato certificato elettronico e possono essere rese
disponibili anche in rete. Con decreto del Presidente del Consiglio
dei Ministri sono definite le modalità di attuazione del presente
comma, anche in riferimento alle pubbliche amministrazioni e agli
ordini professionali.

4\. Il titolare, ovvero il terzo interessato se richiedente ai sensi
del comma 3, comunicano tempestivamente al certificatore il
modificarsi o venir meno delle circostanze oggetto delle informazioni
di cui al presente articolo.

**Art. 29. Accreditamento**


1\. I certificatori che intendono conseguire il riconoscimento del
possesso dei requisiti del livello più elevato, in termini di
qualità e di sicurezza, chiedono di essere accreditati presso il
DigitPA.

2\. Il richiedente deve rispondere ai requisiti di cui all'articolo
27, ed allegare alla domanda oltre ai documenti indicati nel medesimo
articolo il profilo professionale del personale responsabile della
generazione dei dati per la creazione e per la verifica della firma,
della emissione dei certificati e della gestione del registro dei
certificati nonché l'impegno al rispetto delle regole tecniche.

3\. Il richiedente, se soggetto privato, in aggiunta a quanto
previsto dal comma 2, deve inoltre:

   a\) avere forma giuridica di società di capitali e un capitale
   sociale non inferiore a quello necessario ai fini dell'autorizzazione
   alla attività bancaria ai sensi dell'articolo 14 del testo unico
   delle leggi in materia bancaria e creditizia, di cui al decreto
   legislativo 1° settembre 1993, n. 385;

   b\) garantire il possesso, oltre che da parte dei rappresentanti
   legali, anche da parte dei soggetti preposti alla amministrazione e
   dei componenti degli organi preposti al controllo, dei requisiti di
   onorabilità richiesti ai soggetti che svolgono funzioni di
   amministrazione, direzione e controllo presso banche ai sensi
   dell'articolo 26 del decreto legislativo 1° settembre 1993, n. 385.

4\. La domanda di accreditamento si considera accolta qualora non
venga comunicato all'interessato il provvedimento di diniego entro
novanta giorni dalla data di presentazione della stessa.

5\. Il termine di cui al comma 4, può essere sospeso una sola volta
entro trenta giorni dalla data di presentazione della domanda,
esclusivamente per la motivata richiesta di documenti che integrino o
completino la documentazione presentata e che non siano già nella
disponibilità del DigitPA o che questo non possa acquisire
autonomamente. In tale caso, il termine riprende a decorrere dalla
data di ricezione della documentazione integrativa.

6\. A seguito dell'accoglimento della domanda, il DigitPA
dispone l'iscrizione del richiedente in un apposito elenco pubblico,
tenuto dal DigitPA stesso e consultabile anche in via telematica,
ai fini dell'applicazione della disciplina in questione.

7\. Il certificatore accreditato può qualificarsi come tale nei
rapporti commerciali e con le pubbliche amministrazioni.

8\. Il valore giuridico delle firme elettroniche qualificate e
delle firme digitali basate su certificati qualificati rilasciati da
certificatori accreditati in altri Stati membri dell'Unione europea
ai sensi dell'articolo 3, paragrafo 2, della direttiva 1999/93/CE è
equiparato a quello previsto per le firme elettroniche qualificate e
per le firme digitali basate su certificati qualificati emessi dai
certificatori accreditati ai sensi del presente articolo.

9\. Alle attività previste dal presente articolo si fa fronte
nell'ambito delle risorse del DigitPA, senza nuovi o maggiori
oneri per la finanza pubblica.

**Art. 30. Responsabilità del certificatore**


1\. Il certificatore che rilascia al pubblico un certificato
qualificato o che garantisce al pubblico l'affidabilità del
certificato è responsabile, se non prova d'aver agito senza colpa o
dolo, del danno cagionato a chi abbia fatto ragionevole affidamento:

   a\) sull'esattezza e sulla completezza delle informazioni
   necessarie alla verifica della firma in esso contenute alla data del
   rilascio e sulla loro completezza rispetto ai requisiti fissati per i
   certificati qualificati;

   b\) sulla garanzia che al momento del rilascio del certificato il
   firmatario detenesse i dati per la creazione della firma
   corrispondenti ai dati per la verifica della firma riportati o
   identificati nel certificato;

   c\) sulla garanzia che i dati per la creazione e per la verifica
   della firma possano essere usati in modo complementare, nei casi in
   cui il certificatore generi entrambi;

   d\) sull'adempimento degli obblighi a suo carico previsti
   dall'articolo 32.

2\. Il certificatore che rilascia al pubblico un certificato
qualificato è responsabile, nei confronti dei terzi che facciano
affidamento sul certificato stesso, dei danni provocati per effetto
della mancata o non tempestiva registrazione della revoca o non
tempestiva sospensione del certificato, secondo quanto previsto.
dalle regole tecniche di cui all'articolo 71, salvo che provi d'aver
agito senza colpa.

3\. Il certificato qualificato può contenere limiti d'uso ovvero un
valore limite per i negozi per i quali può essere usato il
certificato stesso, purché i limiti d'uso o il valore limite siano
riconoscibili da parte dei terzi e siano chiaramente evidenziati
nel certificato secondo quanto previsto dalle regole tecniche di
cui all'articolo 71. Il certificatore non è responsabile dei danni
derivanti dall'uso di un certificato qualificato che ecceda i limiti
posti dallo stesso o derivanti dal superamento del valore limite.

**Art. 31. (vigilanza sull'attività dei certificatori e dei gestori di posta elettronica certificata)**


1\. DigitPA svolge funzioni di vigilanza e controllo sull'attività
dei certificatori qualificati e dei gestori di posta elettronica
certificata.

**Art. 32. Obblighi del titolare e del certificatore**


1\. Il titolare del certificato di firma è tenuto ad assicurare la
custodia del dispositivo di firma e ad adottare tutte le misure
organizzative e tecniche idonee ad evitare danno ad altri; è
altresì tenuto ad utilizzare personalmente il dispositivo di firma.

2\. Il certificatore è tenuto ad adottare tutte le misure
organizzative e tecniche idonee ad evitare danno a terzi.

3\. Il certificatore che rilascia, ai sensi dell'articolo 19,
certificati qualificati deve inoltre:

   a\) provvedere con certezza alla identificazione della persona che
   fa richiesta della certificazione;

   b\) rilasciare e rendere pubblico il certificato elettronico nei
   modi o nei casi stabiliti dalle regole tecniche di cui all'articolo
   71, nel rispetto del decreto legislativo 30 giugno 2003, n. 196, e
   successive modificazioni;

   c\) specificare, nel certificato qualificato su richiesta
   dell'istante, e con il consenso del terzo interessato, i poteri di
   rappresentanza o altri titoli relativi all'attività professionale o
   a cariche rivestite, previa verifica della documentazione presentata
   dal richiedente che attesta la sussistenza degli stessi;

   d\) attenersi alle regole tecniche di cui all'articolo 71;

   e\) informare i richiedenti in modo compiuto e chiaro, sulla
   procedura di certificazione e sui necessari requisiti tecnici per
   accedervi e sulle caratteristiche e sulle limitazioni d'uso delle
   firme emesse sulla base del servizio di certificazione;

   f\) LETTERA SOPPRESSA DAL D.LGS. 30 DICEMBRE 2010, N. 235;

   g\) procedere alla tempestiva pubblicazione della revoca e della
   sospensione del certificato elettronico in caso di richiesta da parte
   del titolare o del terzo dal quale derivino i poteri del titolare
   medesimo, di perdita del possesso o della compromissione del
   dispositivo di firma, di provvedimento dell'autorità, di
   acquisizione della conoscenza di cause limitative della capacità del
   titolare, di sospetti abusi o falsificazioni, secondo quanto previsto
   dalle regole tecniche di cui all'articolo 71;

   h\) garantire un servizio di revoca e sospensione dei certificati
   elettronici sicuro e tempestivo nonché garantire il funzionamento
   efficiente, puntuale e sicuro degli elenchi dei certificati di firma
   emessi, sospesi e revocati;

   i\) assicurare la precisa determinazione della data e dell'ora di
   rilascio, di revoca e di sospensione dei certificati elettronici;

   j\) tenere registrazione, anche elettronica, di tutte le
   informazioni relative al certificato qualificato dal momento della
   sua emissione almeno per venti anni anche al fine di fornire prova
   della certificazione in eventuali procedimenti giudiziari;

   k\) non copiare, né conservare, le chiavi private di firma del
   soggetto cui il certificatore ha fornito il servizio di
   certificazione;

   l\) predisporre su mezzi di comunicazione durevoli tutte le
   informazioni utili ai soggetti che richiedono il servizio di
   certificazione, tra cui in particolare gli esatti termini e
   condizioni relative all'uso del certificato, compresa ogni
   limitazione dell'uso, l'esistenza di un sistema di accreditamento
   facoltativo e le procedure di reclamo e di risoluzione delle
   controversie; dette informazioni, che possono essere trasmesse
   elettronicamente, devono essere scritte in linguaggio chiaro ed
   essere fornite prima dell'accordo tra il richiedente il servizio ed
   il certificatore;

   m\) utilizzare sistemi affidabili per la gestione del registro dei
   certificati con modalità tali da garantire che soltanto le persone
   autorizzate possano effettuare inserimenti e modifiche, che
   l'autenticità delle informazioni sia verificabile, che i certificati
   siano accessibili alla consultazione del pubblico soltanto nei casi
   consentiti dal titolare del certificato e che l'operatore possa
   rendersi conto di qualsiasi evento che comprometta i requisiti di
   sicurezza. Su richiesta, elementi pertinenti delle informazioni
   possono essere resi accessibili a terzi che facciano affidamento sul
   certificato.

   m-bis\) garantire il corretto funzionamento e la continuità del
   sistema e comunicare immediatamente a DigitPA e agli utenti eventuali
   malfunzionamenti che determinano disservizio, sospensione o
   interruzione del servizio stesso.

4\. Il certificatore è responsabile dell'identificazione del
soggetto che richiede il certificato qualificato di firma anche se
tale attività è delegata a terzi.

5\. Il certificatore raccoglie i dati personali solo direttamente
dalla persona cui si riferiscono o previo suo esplicito consenso, e
soltanto nella misura necessaria al rilascio e al mantenimento del
certificato, fornendo l'informativa prevista dall'articolo 13 del
decreto legislativo 30 giugno 2003, n. 196. I dati non possono essere
raccolti o elaborati per fini diversi senza l'espresso consenso della
persona cui si riferiscono.

**Art. 32-bis. (sanzioni per i certificatori qualificati e per i gestori di posta elettronica certificata)**


1\. Qualora si verifichi, salvi i casi di forza maggiore o caso
fortuito, un malfunzionamento nel sistema che determini un
disservizio, ovvero la mancata o intempestiva comunicazione dello
stesso disservizio a DigitPA o agli utenti, ai sensi dell'articolo
32, comma 3, lettera m-bis), DigitPA diffida il certificatore
qualificato o il gestore di posta elettronica certificata a
ripristinare la regolarità del servizio o ad effettuare le
comunicazioni ivi previste. Se il disservizio ovvero la mancata o
intempestiva comunicazione sono reiterati per due volte nel corso di
un biennio, successivamente alla seconda diffida si applica la
sanzione della cancellazione dall'elenco pubblico.

2\. Qualora si verifichi, fatti salvi i casi di forza maggiore o di
caso fortuito, un malfunzionamento nel sistema che determini
l'interruzione del servizio, ovvero la mancata o intempestiva
comunicazione dello stesso disservizio a DigitPA o agli utenti, ai
sensi dell'articolo 32, comma 3, lettera m-bis), DigitPA diffida il
certificatore qualificato o il gestore di posta elettronica
certificata a ripristinare la regolarità del servizio o ad
effettuare le comunicazioni ivi previste. Se l'interruzione del
servizio ovvero la mancata o intempestiva comunicazione sono
reiterati nel corso di un biennio, successivamente alla prima diffida
si applica la sanzione della cancellazione dall'elenco pubblico.

3\. Nei casi di cui ai commi 1 e 2 può essere applicata la sanzione
amministrativa accessoria della pubblicazione dei provvedimenti di
diffida o di cancellazione secondo la legislazione vigente in materia
di pubblicità legale.

4\. Qualora un certificatore qualificato o un gestore di posta
elettronica certificata non ottemperi, nei tempi previsti, a quanto
prescritto da DigitPA nell'esercizio delle attività di vigilanza di
cui all'articolo 31 si applica la disposizione di cui al comma 2.

**Art. 33. Uso di pseudonimi**


1\. In luogo del nome del titolare il certificatore può riportare
sul certificato elettronico uno pseudonimo, qualificandolo come tale.
Se il certificato è qualificato, il certificatore ha l'obbligo di
conservare le informazioni relative alla reale identità del titolare
per almeno venti anni decorrenti dall'emissione del certificato
stesso.

**Art. 34. Norme particolari per le pubbliche amministrazioni e per altri soggetti qualificati**


1\. Ai fini della sottoscrizione, ove prevista, di documenti
informatici di rilevanza esterna, le pubbliche amministrazioni:

   a\) possono svolgere direttamente l'attività di rilascio dei
   certificati qualificati avendo a tale fine l'obbligo di accreditarsi
   ai sensi dell'articolo 29; tale attività può essere svolta
   esclusivamente nei confronti dei propri organi ed uffici, nonché di
   categorie di terzi, pubblici o privati. I certificati qualificati
   rilasciati in favore di categorie di terzi possono essere utilizzati
   soltanto nei rapporti con l'Amministrazione certificante, al di fuori
   dei quali sono privi di ogni effetto ad esclusione di quelli
   rilasciati da collegi e ordini professionali e relativi organi agli
   iscritti nei rispettivi albi e registri; con decreto del
   Presidente del Consiglio dei Ministri, su proposta dei Ministri per
   la funzione pubblica e per l'innovazione e le tecnologie e dei
   Ministri interessati, di concerto con il Ministro dell'economia e
   delle finanze, sono definite le categorie di terzi e le
   caratteristiche dei certificati qualificati;

   b\) possono rivolgersi a certificatori accreditati, secondo la
   vigente normativa in materia di contratti pubblici.

2\. Per la formazione, gestione e sottoscrizione di documenti
informatici aventi rilevanza esclusivamente interna ciascuna
amministrazione può adottare, nella propria autonomia organizzativa,
regole diverse da quelle contenute nelle regole tecniche di cui
all'articolo 71.

3\. Le regole tecniche concernenti la qualifica di pubblico
ufficiale, l'appartenenza ad ordini o collegi professionali,
l'iscrizione ad albi o il possesso di altre abilitazioni sono emanate
con decreti di cui all'articolo 71 di concerto con il Ministro per la
funzione pubblica, con il Ministro della giustizia e con gli altri
Ministri di volta in volta interessati, sulla base dei principi
generali stabiliti dai rispettivi ordinamenti.

4\. Nelle more della definizione delle specifiche norme tecniche di
cui al comma 3, si applicano le norme tecniche vigenti in materia di
firme digitali.

5\. Entro ventiquattro mesi dalla data di entrata in vigore del
presente codice le pubbliche amministrazioni devono dotarsi di idonee
procedure informatiche e strumenti software per la verifica delle
firme digitali secondo quanto previsto dalle regole tecniche di cui
all'articolo 71.

**Art. 35. Dispositivi sicuri e procedure per la generazione della firma**


1\. I dispositivi sicuri e le procedure utilizzate per la
generazione delle firme devono presentare requisiti di sicurezza tali
da garantire che la chiave privata:

   a\) sia riservata;

   b\) non possa essere derivata e che la relativa firma sia protetta
   da contraffazioni;

   c\) possa essere sufficientemente protetta dal titolare dall'uso
   da parte di terzi.

2\. I dispositivi sicuri e le procedure di cui al comma 1 devono
garantire l'integrità dei documenti informatici a cui la firma si
riferisce. I documenti informatici devono essere presentati al
titolare, prima dell'apposizione della firma, chiaramente e senza
ambiguità, e si deve richiedere conferma della volontà di generare
la firma secondo quanto previsto dalle regole tecniche di cui
all'articolo 71.

3\. Il secondo periodo del comma 2 non si applica alle firme apposte
con procedura automatica. La firma con procedura automatica è valida
se apposta previo consenso del titolare all'adozione della procedura
medesima.

4\. I dispositivi sicuri di firma devono essere dotati di
certificazione di sicurezza ai sensi dello schema nazionale di cui al
comma 5.

5\. La conformità dei requisiti di sicurezza dei dispositivi per la
creazione di una firma qualificata prescritti dall'allegato III della
direttiva 1999/93/CE è accertata, in Italia, dall'Organismo di
certificazione della sicurezza informatica in base allo schema
nazionale per la valutazione e certificazione di sicurezza nel
settore della tecnologia dell'informazione, fissato con decreto del
Presidente del Consiglio dei Ministri, o, per sua delega, del
Ministro per l'innovazione e le tecnologie, di concerto con i
Ministri delle comunicazioni, delle attività produttive e
dell'economia e delle finanze. L'attuazione dello schema nazionale
non deve determinare nuovi o maggiori oneri per il bilancio dello
Stato. Lo schema nazionale può prevedere altresì la valutazione e
la certificazione relativamente ad ulteriori criteri europei ed
internazionali, anche riguardanti altri sistemi e prodotti afferenti
al settore suddetto. La valutazione della conformità del sistema e
degli strumenti di autenticazione utilizzati dal titolare delle
chiavi di firma è effettuata dall'Agenzia per l'Italia digitale in
conformità ad apposite linee guida da questa emanate, acquisito il
parere obbligatorio dell'Organismo di certificazione della sicurezza
informatica.

6\. La conformità di cui al comma 5 è inoltre riconosciuta se
accertata da un organismo all'uopo designato da un altro Stato membro
e notificato ai sensi dell'articolo 11, paragrafo 1, lettera b),
della direttiva 1999/93/CE.

**Art. 36. Revoca e sospensione dei certificati qualificati**


1\. Il certificato qualificato deve essere a cura del certificatore:

   a\) revocato in caso di cessazione dell'attività del
   certificatore salvo quanto previsto dal comma 2 dell'articolo 37;

   b\) revocato o sospeso in esecuzione di un provvedimento
   dell'autorità;

   c\) revocato o sospeso a seguito di richiesta del titolare o del
   terzo dal quale derivano i poteri del titolare, secondo le modalità
   previste nel presente codice;

   d\) revocato o sospeso in presenza di cause limitative della
   capacità del titolare o di abusi o falsificazioni.

2\. Il certificato qualificato può, inoltre, essere revocato o
sospeso nei casi previsti dalle regole tecniche di cui all'articolo
71.

3\. La revoca o la sospensione del certificato qualificato,
qualunque ne sia la causa, ha effetto dal momento della pubblicazione
della lista che lo contiene. Il momento della pubblicazione deve
essere attestato mediante adeguato riferimento temporale.

4\. Le modalità di revoca o sospensione sono previste nelle regole
tecniche di cui all'articolo 71.

**Art. 37. Cessazione dell'attività**


1\. Il certificatore qualificato o accreditato che intende cessare
l'attività deve, almeno sessanta giorni prima della data di
cessazione, darne avviso al DigitPA e informare senza indugio i
titolari dei certificati da lui emessi specificando che tutti i
certificati non scaduti al momento della cessazione saranno revocati.

2\. Il certificatore di cui al comma 1 comunica contestualmente la
rilevazione della documentazione da parte di altro certificatore o
l'annullamento della stessa. L'indicazione di un certificatore
sostitutivo evita la revoca di tutti i certificati non scaduti al
momento della cessazione.

3\. Il certificatore di cui al comma 1 indica altro depositario del
registro dei certificati e della relativa documentazione.

4\. Il DigitPA rende nota la data di cessazione dell'attività
del certificatore accreditato tramite l'elenco di cui all'articolo
29, comma 6.

4-bis\. Qualora il certificatore qualificato cessi la propria
attività senza indicare, ai sensi del comma 2, un certificatore
sostitutivo e non si impegni a garantire la conservazione e la
disponibilità della documentazione prevista dagli articoli 33 e 32,
comma 3, lettera j) e delle ultime liste di revoca emesse, deve
provvedere al deposito presso DigitPA che ne garantisce la
conservazione e la disponibilità.

Sezione III. Trasferimenti di fondi, libri e scritture
------------------------------------------------------

**Art. 38. Trasferimenti di fondi**


1\. Il trasferimento in via telematica di fondi tra pubbliche
amministrazioni e tra queste e soggetti privati è effettuato secondo
le regole tecniche stabilite ai sensi dell'articolo 71 di concerto
con i Ministri per la funzione pubblica, della giustizia e
dell'economia e delle finanze, sentiti il Garante per la protezione
dei dati personali e la Banca d'Italia.

**Art. 39. Libri e scritture**


1\. I libri, i repertori e le scritture, ivi compresi quelli
previsti dalla legge sull'ordinamento del notariato e degli archivi
notarili, di cui sia obbligatoria la tenuta possono essere formati e
conservati su supporti informatici in conformità alle disposizioni
del presente codice e secondo le regole tecniche stabilite ai sensi
dell'articolo 71.

Capo III. Formazione, gestione e conservazione dei documenti informatici
========================================================================

**Art. 40. Formazione di documenti informatici**


1\. Le pubbliche amministrazioni  formano gli originali dei
propri documenti con mezzi informatici secondo le disposizioni di cui
al presente codice e le regole tecniche di cui all'articolo 71.

2\. COMMA ABROGATO DAL D.LGS. 30 DICEMBRE 2010, N. 235.

3\. Con apposito regolamento, da emanarsi entro 180 giorni dalla
data di entrata in vigore del presente codice, ai sensi dell'articolo
17, comma 1, della legge 23 agosto 1988, n. 400, sulla proposta dei
Ministri delegati per la funzione pubblica, per l'innovazione e le
tecnologie e del Ministro per i beni e le attività culturali, sono
individuate le categorie di documenti amministrativi che possono
essere redatti in originale anche su supporto cartaceo in relazione
al particolare valore di testimonianza storica ed archivistica che
sono idonei ad assumere.

4\. Il Presidente del Consiglio dei Ministri, con propri decreti,
fissa la data dalla quale viene riconosciuto il valore legale degli
albi, elenchi, pubblici registri ed ogni altra raccolta di dati
concernenti stati, qualità personali e fatti già realizzati dalle
amministrazioni, su supporto informatico, in luogo dei registri
cartacei.

**Art. 40-bis. (protocollo informatico)**


1\. Formano comunque oggetto di registrazione di protocollo ai sensi
dell'articolo 53 del decreto del Presidente della Repubblica 28
dicembre 2000, n. 445, le comunicazioni che pervengono o sono inviate
dalle caselle di posta elettronica di cui agli articoli 47, commi 1 e
3, 54, comma 2-ter e 57-bis, comma 1, nonché le istanze e le
dichiarazioni di cui all'articolo 65 in conformità alle regole
tecniche di cui all'articolo 71.

**Art. 41. Procedimento e fascicolo informatico**


1\. Le pubbliche amministrazioni gestiscono i procedimenti
amministrativi utilizzando le tecnologie dell'informazione e della
comunicazione, nei casi e nei modi previsti dalla normativa vigente.

1-bis\. La gestione dei procedimenti amministrativi è attuata in
modo da consentire, mediante strumenti automatici, il rispetto di
quanto previsto all'articolo 54, commi 2-ter e 2-quater.

2\. La pubblica amministrazione titolare del procedimento
raccoglie in un fascicolo informatico gli atti, i documenti e i
dati del procedimento medesimo da chiunque formati; all'atto della
comunicazione dell'avvio del procedimento ai sensi dell'articolo 8
della legge 7 agosto 1990, n. 241, comunica agli interessati le
modalità per esercitare in via telematica i diritti di cui
all'articolo 10 della citata legge 7 agosto 1990, n. 241.

2-bis\. Il fascicolo informatico è realizzato garantendo la
possibilità di essere direttamente consultato ed alimentato da tutte
le amministrazioni coinvolte nel procedimento. Le regole per la
costituzione , l'identificazione e l'utilizzo del fascicolo sono
conformi ai principi di una corretta gestione documentale ed alla
disciplina della formazione, gestione, conservazione e trasmissione
del documento informatico, ivi comprese le regole concernenti il
protocollo informatico ed il sistema pubblico di connettività, e
comunque rispettano i criteri dell'interoperabilità e della
cooperazione applicativa; regole tecniche specifiche possono essere
dettate ai sensi dell'articolo 71, di concerto con il Ministro della
funzione pubblica.

2-ter\. Il fascicolo informatico reca l'indicazione:

   a\) dell'amministrazione titolare del procedimento, che cura la
   costituzione e la gestione del fascicolo medesimo;

   b\) delle altre amministrazioni partecipanti;

   c\) del responsabile del procedimento;

   d\) dell'oggetto del procedimento;

   e\) dell'elenco dei documenti contenuti, salvo quanto disposto dal
   comma 2-quater.

   e-bis\) dell'identificativo del fascicolo medesimo.

2-quater\. Il fascicolo informatico può contenere aree a cui hanno
accesso solo l'amministrazione titolare e gli altri soggetti da essa
individuati; esso è formato in modo da garantire la corretta
collocazione, la facile reperibilità e la collegabilità, in
relazione al contenuto ed alle finalità, dei singoli documenti; è
inoltre costituito in modo da garantire l'esercizio in via telematica
dei diritti previsti dalla citata legge n. 241 del 1990.

3\. Ai sensi degli articoli da 14 a 14-quinquies della legge 7
agosto 1990, n. 241, previo accordo tra le amministrazioni coinvolte,
la conferenza dei servizi è convocata e svolta avvalendosi degli
strumenti informatici disponibili, secondo i tempi e le modalità
stabiliti dalle amministrazioni medesime.

**Art. 42. Dematerializzazione dei documenti delle pubbliche amministrazioni**


1\. Le pubbliche amministrazioni valutano in termini di rapporto tra
costi e benefici il recupero su supporto informatico dei documenti e
degli atti cartacei dei quali sia obbligatoria o opportuna la
conservazione e provvedono alla predisposizione dei conseguenti piani
di sostituzione degli archivi cartacei con archivi informatici, nel
rispetto delle regole tecniche adottate ai sensi dell'articolo 71.

**Art. 43. Riproduzione e conservazione dei documenti**


1\. I documenti degli archivi, le scritture contabili, la
corrispondenza ed ogni atto, dato o documento di cui è prescritta la
conservazione per legge o regolamento, ove riprodotti su supporti
informatici sono validi e rilevanti a tutti gli effetti di legge, se
la riproduzione e la conservazione nel tempo sono effettuate in
modo da garantire la conformità dei documenti agli originali
, nel rispetto delle regole tecniche stabilite ai sensi
dell'articolo 71.

2\. Restano validi i documenti degli archivi, le scritture
contabili, la corrispondenza ed ogni atto, dato o documento già
conservati mediante riproduzione su supporto fotografico, su supporto
ottico o con altro processo idoneo a garantire la conformità dei
documenti agli originali.

3\. I documenti informatici, di cui è prescritta la conservazione
per legge o regolamento, possono essere archiviati per le esigenze
correnti anche con modalità cartacee e sono conservati in modo
permanente con modalità digitali , nel rispetto delle regole
tecniche stabilite ai sensi dell'articolo 71.

4\. Sono fatti salvi i poteri di controllo del Ministero per i beni
e le attività culturali sugli archivi delle pubbliche
amministrazioni e sugli archivi privati dichiarati di notevole
interesse storico ai sensi delle disposizioni del decreto legislativo
22 gennaio 2004, n. 42.

**Art. 44. Requisiti per la conservazione dei documenti informatici**


1\. Il sistema di conservazione dei documenti informatici
assicura:

   a\) l'identificazione certa del soggetto che ha formato il
   documento e dell'amministrazione o dell'area organizzativa omogenea
   di riferimento di cui all'articolo 50, comma 4, del decreto del
   Presidente della Repubblica 28 dicembre 2000, n. 445;

   b\) l'integrità del documento;

   c\) la leggibilità e l'agevole reperibilità dei documenti e
   delle informazioni identificative, inclusi ì dati di registrazione e
   di classificazione originari;

   d\) il rispetto delle misure di sicurezza previste dagli articoli
   da 31 a 36 del decreto legislativo 30 giugno 2003, n. 196, e dal
   disciplinare tecnico pubblicato in allegato B a tale decreto.

1-bis\. Il sistema di conservazione dei documenti informatici è
gestito da un responsabile che opera d'intesa con il responsabile del
trattamento dei dati personali di cui all'articolo 29 del decreto
legislativo 30 giugno 2003, n. 196, e, ove previsto, con il
responsabile del servizio per la tenuta del protocollo informatico,
della gestione dei flussi documentali e degli archivi di cui
all'articolo 61 del decreto del Presidente della Repubblica 28
dicembre 2000, n. 445, nella definizione e gestione delle attività
di rispettiva competenza.

1-ter\. Il responsabile della conservazione può chiedere la
conservazione dei documenti informatici o la certificazione della
conformità del relativo processo di conservazione a quanto stabilito
dall'articolo 43 e dalle regole tecniche ivi previste, nonché dal
comma 1 ad altri soggetti, pubblici o privati, che offrono idonee
garanzie organizzative e tecnologiche.

**Art. 44-bis. (conservatori accreditati)**


1\. I soggetti pubblici e privati che svolgono attività di
conservazione dei documenti informatici e di certificazione dei
relativi processi anche per conto di terzi ed intendono conseguire il
riconoscimento del possesso dei requisiti del livello più elevato,
in termini di qualità e di sicurezza, chiedono l'accreditamento
presso DigitPA.

2\. Si applicano, in quanto compatibili, gli articoli 26, 27, 29, ad
eccezione del comma 3, lettera a) e 31.

3\. I soggetti privati di cui al comma 1 sono costituiti in società
di capitali con capitale sociale non inferiore a euro 200.000.

Capo IV. Trasmissione informatica dei documenti
===============================================

**Art. 45. Valore giuridico della trasmissione**


1\. I documenti trasmessi da chiunque ad una pubblica
amministrazione con qualsiasi mezzo telematico o informatico ,
idoneo ad accertarne la fonte di provenienza, soddisfano il requisito
della forma scritta e la loro trasmissione non deve essere seguita da
quella del documento originale.

2\. Il documento informatico trasmesso per via telematica si intende
spedito dal mittente se inviato al proprio gestore, e si intende
consegnato al destinatario se reso disponibile all'indirizzo
elettronico da questi dichiarato, nella casella di posta elettronica
del destinatario messa a disposizione dal gestore.

**Art. 46. Dati particolari contenuti nei documenti trasmessi**


1\. Al fine di garantire la riservatezza dei dati sensibili o
giudiziari di cui all'articolo 4, comma 1, lettere d) ed e), del
decreto legislativo 30 giugno 2003, n. 196, i documenti informatici
trasmessi ad altre pubbliche amministrazioni per via telematica
possono contenere soltanto le informazioni relative a stati, fatti e
qualità personali previste da legge o da regolamento e
indispensabili per il perseguimento delle finalità per le quali sono
acquisite.

**Art. 47. Trasmissione dei documenti attraverso la posta elettronica tra le pubbliche amministrazioni**


1\. Le comunicazioni di documenti tra le pubbliche amministrazioni
avvengono mediante l'utilizzo della posta elettronica o in
cooperazione applicativa; esse sono valide ai fini del procedimento
amministrativo una volta che ne sia verificata la provenienza.

1-bis\. L'inosservanza della disposizione di cui al comma 1, ferma
restando l'eventuale responsabilità per danno erariale, comporta
responsabilità dirigenziale e responsabilità disciplinare.

2\. Ai fini della verifica della provenienza le comunicazioni sono
valide se:

   a\) sono sottoscritte con firma digitale o altro tipo di firma
   elettronica qualificata;

   b\) ovvero sono dotate di segnatura di protocollo di cui
   all'articolo 55 del decreto del Presidente della Repubblica 28
   dicembre 2000, n. 445;

   c\) ovvero è comunque possibile accertarne altrimenti la
   provenienza, secondo quanto previsto dalla normativa vigente o dalle
   regole tecniche di cui all'articolo 71. È in ogni caso esclusa la
   trasmissione di documenti a mezzo fax;

   d\) ovvero trasmesse attraverso sistemi di posta elettronica
   certificata di cui al decreto del Presidente della Repubblica 11
   febbraio 2005, n. 68.

3\. Le pubbliche amministrazioni e gli altri soggetti di cui
all'articolo 2, comma 2, provvedono ad istituire e pubblicare
nell'Indice PA almeno una casella di posta elettronica certificata
per ciascun registro di protocollo. La pubbliche amministrazioni
utilizzano per le comunicazioni tra l'amministrazione ed i propri
dipendenti la posta elettronica o altri strumenti informatici di
comunicazione nel rispetto delle norme in materia di protezione dei
dati personali e previa informativa agli interessati in merito al
grado di riservatezza degli strumenti utilizzati.

**Art. 48. (posta elettronica certificata)**


1\. La trasmissione telematica di comunicazioni che necessitano di
una ricevuta di invio e di una ricevuta di consegna avviene mediante
la posta elettronica certificata ai sensi del decreto del Presidente
della Repubblica 11 febbraio 2005, n. 68, o mediante altre soluzioni
tecnologiche individuate con decreto del Presidente del Consiglio dei
Ministri, sentito DigitPA.

2\. La trasmissione del documento informatico per via telematica,
effettuata ai sensi del comma 1, equivale, salvo che la legge
disponga diversamente, alla notificazione per mezzo della posta.

3\. La data e l'ora di trasmissione e di ricezione di un documento
informatico trasmesso ai sensi del comma 1 sono opponibili ai terzi
se conformi alle disposizioni di cui al decreto del Presidente della
Repubblica 11 febbraio 2005, n. 68, ed alle relative regole tecniche,
ovvero conformi al decreto del Presidente del Consiglio dei Ministri
di cui al comma 1.

**Art. 49. Segretezza della corrispondenza trasmessa per via telematica**


1\. Gli addetti alle operazioni di trasmissione per via telematica
di atti, dati e documenti formati con strumenti informatici non
possono prendere cognizione della corrispondenza telematica,
duplicare con qualsiasi mezzo o cedere a terzi a qualsiasi titolo
informazioni anche in forma sintetica o per estratto sull'esistenza o
sul contenuto di corrispondenza, comunicazioni o messaggi trasmessi
per via telematica, salvo che si tratti di informazioni per loro
natura o per espressa indicazione del mittente destinate ad essere
rese pubbliche.

2\. Agli effetti del presente codice, gli atti, i dati e i documenti
trasmessi per via telematica si considerano, nei confronti del
gestore del sistema di trasporto delle informazioni, di proprietà
del mittente sino a che non sia avvenuta la consegna al destinatario.

Capo V. Dati delle pubbliche amministrazioni e servizi in rete
==============================================================

Sezione I. Dati delle pubbliche amministrazioni
-----------------------------------------------

**Art. 50. Disponibilità dei dati delle pubbliche amministrazioni**


1\. I dati delle pubbliche amministrazioni sono formati, raccolti,
conservati, resi disponibili e accessibili con l'uso delle tecnologie
dell'informazione e della comunicazione che ne consentano la
fruizione e riutilizzazione, alle condizioni fissate
dall'ordinamento, da parte delle altre pubbliche amministrazioni e
dai privati; restano salvi i limiti alla conoscibilità dei dati
previsti dalle leggi e dai regolamenti, le norme in materia di
protezione dei dati personali ed il rispetto della normativa
comunitaria in materia di riutilizzo delle informazioni del settore
pubblico.

2\. Qualunque dato trattato da una pubblica amministrazione, con le
esclusioni di cui all'articolo 2, comma 6, salvi i casi previsti
dall'articolo 24 della legge 7 agosto 1990, n. 241, e nel rispetto
della normativa in materia di protezione dei dati personali, è reso
accessibile e fruibile alle altre amministrazioni quando
l'utilizzazione del dato sia necessaria per lo svolgimento dei
compiti istituzionali dell'amministrazione richiedente, senza oneri a
carico di quest'ultima , salvo per la prestazione di elaborazioni
aggiuntive; è fatto comunque salvo il disposto dell'articolo 43,
comma 4, del decreto del Presidente della Repubblica 28 dicembre
2000, n. 445.

3\. Al fine di rendere possibile l'utilizzo in via telematica dei
dati di una pubblica amministrazione da parte dei sistemi informatici
di altre amministrazioni l'amministrazione titolare dei dati
predispone, gestisce ed eroga i servizi informatici allo scopo
necessari, secondo le regole tecniche del sistema pubblico di
connettività di cui al presente decreto.

**Art. 50-bis. (continuità operativa)**


1\. In relazione ai nuovi scenari di rischio, alla crescente
complessità dell'attività istituzionale caratterizzata da un
intenso utilizzo della tecnologia dell'informazione, le pubbliche
amministrazioni predispongono i piani di emergenza in grado di
assicurare la continuità delle operazioni indispensabili per il
servizio e il ritorno alla normale operatività.

2\. Il Ministro per la pubblica amministrazione e l'innovazione
assicura l'omogeneità delle soluzioni di continuità operativa
definite dalle diverse Amministrazioni e ne informa con cadenza
almeno annuale il Parlamento.

3\. A tali fini, le pubbliche amministrazioni definiscono :

   a\) il piano di continuità operativa, che fissa gli obiettivi e i
   principi da perseguire, descrive le procedure per la gestione della
   continuità operativa, anche affidate a soggetti esterni. Il piano
   tiene conto delle potenziali criticità relative a risorse umane,
   strutturali, tecnologiche e contiene idonee misure preventive. Le
   amministrazioni pubbliche verificano la funzionalità del piano di
   continuità operativa con cadenza biennale;

   b\) il piano di disaster recovery, che costituisce parte
   integrante di quello di continuità operativa di cui alla lettera a)
   e stabilisce le misure tecniche e organizzative per garantire il
   funzionamento dei centri di elaborazione dati e delle procedure
   informatiche rilevanti in siti alternativi a quelli di produzione.
   DigitPA, sentito il Garante per la protezione dei dati personali,
   definisce le linee guida per le soluzioni tecniche idonee a garantire
   la salvaguardia dei dati e delle applicazioni informatiche, verifica
   annualmente il costante aggiornamento dei piani di disaster recovery
   delle amministrazioni interessate e ne informa annualmente il
   Ministro per la pubblica amministrazione e l'innovazione.

4\. I piani di cui al comma 3 sono adottati da ciascuna
amministrazione sulla base di appositi e dettagliati studi di
fattibilità tecnica; su tali studi è obbligatoriamente acquisito il
parere di DigitPA.

**Art. 51. Sicurezza dei dati, dei sistemi e delle infrastrutture delle pubbliche amministrazioni**


1\. Con le regole tecniche adottate ai sensi dell'articolo 71 sono
individuate le modalità che garantiscono l'esattezza, la
disponibilità, l'accessibilità, l'integrità e la riservatezza dei
dati, dei sistemi e delle infrastrutture.

1-bis\. DigitPA, ai fini dell'attuazione del comma 1:

   a\) raccorda le iniziative di prevenzione e gestione degli
   incidenti di sicurezza informatici;

   b\) promuove intese con le analoghe strutture internazionali;

   c\) segnala al Ministro per la pubblica amministrazione e
   l'innovazione il mancato rispetto delle regole tecniche di cui al
   comma 1 da parte delle pubbliche amministrazioni.

2\. I documenti informatici delle pubbliche amministrazioni devono
essere custoditi e controllati con modalità tali da ridurre al
minimo i rischi di distruzione, perdita, accesso non autorizzato o
non consentito o non conforme alle finalità della raccolta.

2-bis\. Le amministrazioni hanno l'obbligo di aggiornare
tempestivamente i dati nei propri archivi, non appena vengano a
conoscenza dell'inesattezza degli stessi.

**Art. 52. (accesso telematico e riutilizzo dei dati delle pubbliche amministrazioni).**


1\. L'accesso telematico a dati, documenti e procedimenti e il
riutilizzo dei dati e documenti è disciplinato dai soggetti di cui
all'articolo 2, comma 2, secondo le disposizioni del presente codice
e nel rispetto della normativa vigente. Le pubbliche amministrazioni
pubblicano nel proprio sito web, all'interno della sezione
"Trasparenza, valutazione e merito", il catalogo dei dati, dei
metadati e delle relative banche dati in loro possesso ed i
regolamenti che ne disciplinano l'esercizio della facoltà di accesso
telematico e il riutilizzo, fatti salvi i dati presenti in Anagrafe
tributaria.

2\. I dati e i documenti che le amministrazioni titolari pubblicano,
con qualsiasi modalità, senza l'espressa adozione di una licenza di
cui all'articolo 2, comma 1, lettera h), del decreto legislativo 24
gennaio 2006, n. 36, si intendono rilasciati come dati di tipo aperto
ai sensi all'articolo 68, comma 3, del presente Codice. L'eventuale
adozione di una licenza di cui al citato articolo 2, comma 1, lettera
h), è motivata ai sensi delle linee guida nazionali di cui al comma
7.

3\. Nella definizione dei capitolati o degli schemi dei contratti di
appalto relativi a prodotti e servizi che comportino la raccolta e la
gestione di dati pubblici, le pubbliche amministrazioni di cui
all'articolo 2, comma 2, prevedono clausole idonee a consentire
l'accesso telematico e il riutilizzo, da parte di persone fisiche e
giuridiche, di tali dati, dei metadati, degli schemi delle strutture
di dati e delle relative banche dati.

4\. Le attività volte a garantire l'accesso telematico e il
riutilizzo dei dati delle pubbliche amministrazioni rientrano tra i
parametri di valutazione della performance dirigenziale ai sensi
dell'articolo 11, comma 9, del decreto legislativo 27 ottobre 2009,
n. 150.

5\. L'Agenzia per l'Italia digitale promuove le politiche di
valorizzazione del patrimonio informativo pubblico nazionale e attua
le disposizioni di cui al capo V del presente Codice.

6\. Entro il mese di febbraio di ogni anno l'Agenzia trasmette al
Presidente del Consiglio dei Ministri o al Ministro delegato per
l'innovazione tecnologica, che li approva entro il mese successivo,
un' Agenda nazionale in cui definisce contenuti e gli obiettivi delle
politiche di valorizzazione del patrimonio informativo pubblico e un
rapporto annuale sullo stato del processo di valorizzazione in
Italia; tale rapporto è pubblicato in formato aperto sul sito
istituzionale della Presidenza del Consiglio dei Ministri.

7\. L'Agenzia definisce e aggiorna annualmente le linee guida
nazionali che individuano gli standard tecnici, compresa la
determinazione delle ontologie dei servizi e dei dati, le procedure e
le modalità di attuazione delle disposizioni del Capo V del presente
Codice con l'obiettivo di rendere il processo omogeneo a livello
nazionale, efficiente ed efficace. Le pubbliche amministrazioni di
cui all'articolo 2, comma 2, del presente Codice si uniformano alle
suddette linee guida.

8\. Il Presidente del Consiglio o il Ministro delegato per
l'innovazione tecnologica riferisce annualmente al Parlamento sullo
stato di attuazione delle disposizioni del presente articolo.

9\. L'Agenzia svolge le attività indicate dal presente articolo con
le risorse umane, strumentali, e finanziarie previste a legislazione
vigente.19

AGGIORNAMENTO (19)
Il D.L. 18 ottobre 2012, n. 179, convertito con modificazioni dalla
L. 17 dicembre 2012, n. 221, ha disposto (con l'art. 9, comma 3) che
"In sede di prima applicazione, i regolamenti di cui all'articolo 52,
comma 1, del citato decreto legislativo n. 82 del 2005, come
sostituito dal comma 1 del presente articolo, sono pubblicati entro
120 giorni dalla data di entrata in vigore della legge di conversione
del presente decreto-legge. Con riferimento ai documenti e ai dati
già pubblicati, la disposizione di cui all'articolo 52, comma 2, del
citato decreto legislativo n. 82 del 2005, trova applicazione entro
novanta giorni dalla data di entrata in vigore della legge di
conversione del presente decreto."

**Art. 53. Caratteristiche dei siti**


1\. Le pubbliche amministrazioni centrali realizzano siti
istituzionali su reti telematiche che rispettano i principi di
accessibilità, nonché di elevata usabilità e reperibilità, anche
da parte delle persone disabili, completezza di informazione,
chiarezza di linguaggio, affidabilità, semplicità dì
consultazione, qualità, omogeneità ed interoperabilità. Sono in
particolare resi facilmente reperibili e consultabili i dati di cui
all'articolo 54.

2\. Il DigitPA svolge funzioni consultive e di coordinamento
sulla realizzazione e modificazione dei siti delle amministrazioni
centrali.

3\. Lo Stato promuove intese ed azioni comuni con le regioni e le
autonomie locali affinché realizzino siti istituzionali con le
caratteristiche di cui al comma 1.

**Art. 54. (contenuto dei siti delle pubbliche amministrazioni).**


1\. I siti delle pubbliche amministrazioni contengono i dati di
cui al decreto legislativo recante il riordino della disciplina
riguardante gli obblighi di pubblicità, trasparenza e diffusione di
informazioni da parte delle pubbliche amministrazioni, adottato ai
sensi dell'articolo 1, comma 35, della legge 6 novembre 2012, n.
190.

**Art. 55. Consultazione delle iniziative normative del governo**


1\. La Presidenza del Consiglio dei Ministri può pubblicare su sito
telematico le notizie relative ad iniziative normative del Governo,
nonché i disegni di legge di particolare rilevanza, assicurando
forme di partecipazione del cittadino in conformità con le
disposizioni vigenti in materia di tutela delle persone e di altri
soggetti rispetto al trattamento di dati personali. La Presidenza del
Consiglio dei Ministri può inoltre pubblicare atti legislativi e
regolamentari in vigore, nonché i massimari elaborati da organi di
giurisdizione.

2\. Con decreto del Presidente del Consiglio dei Ministri sono
individuate le modalità di partecipazione del cittadino alla
consultazione gratuita in via telematica.

**Art. 56. Dati identificativi delle questioni pendenti dinanzi autorità giudiziaria di ogni ordine e grado**


1\. I dati identificativi delle questioni pendenti dinanzi al
giudice amministrativo e contabile sono resi accessibili a chi vi
abbia interesse mediante pubblicazione sul sistema informativo
interno e sul sito istituzionale  delle autorità emananti.

2\. Le sentenze e le altre decisioni del giudice amministrativo e
contabile, rese pubbliche mediante deposito in segreteria, sono
contestualmente inserite nel sistema informativo interno e sul sito
istituzionale , osservando le cautele previste dalla normativa
in materia di tutela dei dati personali.

2-bis\. I dati identificativi delle questioni pendenti, le sentenze
e le altre decisioni depositate in cancelleria o segreteria
dell'autorità giudiziaria di ogni ordine e grado sono, comunque,
rese accessibili ai sensi dell'articolo 51 del codice in materia di
protezione dei dati personali approvato con decreto legislativo n.
196 del 2003.

**Art. 57.**

ARTICOLO ABROGATO DAL D.LGS. 14 MARZO 2013, N. 33.

**Art. 57-bis. (indice degli indirizzi delle pubbliche amministrazioni).**


1\. Al fine di assicurare la pubblicità dei riferimenti
telematici delle pubbliche amministrazioni e dei gestori dei pubblici
servizi è istituito l'indice degli indirizzi della pubblica
amministrazione e dei gestori di pubblici servizi, nel quale sono
indicati gli indirizzi di posta elettronica certificata da utilizzare
per le comunicazioni e per lo scambio di informazioni e per l'invio
di documenti a tutti gli effetti di legge tra le pubbliche
amministrazioni, i gestori di pubblici servizi ed i privati.

2\. La realizzazione e la gestione dell'indice sono affidate a
DigitPA, che può utilizzare a tal fine elenchi e repertori già
formati dalle amministrazioni pubbliche.

3\. Le amministrazioni aggiornano gli indirizzi e i contenuti
dell'indice tempestivamente e comunque con cadenza almeno semestrale
secondo le indicazioni di DigitPA. La mancata comunicazione degli
elementi necessari al completamento dell'indice e del loro
aggiornamento è valutata ai fini della responsabilità dirigenziale
e dell'attribuzione della retribuzione di risultato ai dirigenti
responsabili.

Sezione II. Fruibilità dei dati
-------------------------------

**Art. 58. Modalità della fruibilità del dato**


1\. Il trasferimento di un dato da un sistema informativo ad un
altro non modifica la titolarità del dato.

2\. Le pubbliche amministrazioni comunicano tra loro attraverso la
messa a disposizione a titolo gratuito degli accessi alle proprie
basi di dati alle altre amministrazioni mediante la cooperazione
applicativa di cui all'articolo 72, comma 1, lettera e). L'Agenzia
per l'Italia digitale, sentiti il Garante per la protezione dei dati
personali e le amministrazioni interessate alla comunicazione
telematica, definisce entro novanta giorni gli standard di
comunicazione e le regole tecniche a cui le pubbliche amministrazioni
devono conformarsi.

3\. L'Agenzia per l'Italia digitale provvede al monitoraggio
dell'attuazione del presente articolo, riferendo annualmente con
apposita relazione al Presidente del Consiglio dei ministri e al
Ministro delegato.

3-bis\. COMMA ABROGATO DAL D.L. 24 GIUGNO 2014, N. 90, CONVERTITO,
CON MODIFICAZIONI, DALLA L. 11 AGOSTO 2014, N. 114.

3-ter\. Resta ferma la speciale disciplina dettata in materia di
dati territoriali.

**Art. 59. Dati territoriali**


1\. Per dato territoriale si intende qualunque informazione
geograficamente localizzata.

2\. È istituito il Comitato per le regole tecniche sui dati
territoriali delle pubbliche amministrazioni, con il compito di
definire le regole tecniche per la realizzazione delle basi dei dati
territoriali, la documentazione, la fruibilità e lo scambio dei dati
stessi tra le pubbliche amministrazioni centrali e locali in coerenza
con le disposizioni del presente decreto che disciplinano il sistema
pubblico di connettività.

3\. Per agevolare la pubblicità dei dati di interesse generale,
disponibili presso le pubbliche amministrazioni a livello nazionale,
regionale e locale, presso il DigitPA è istituito il Repertorio
nazionale dei dati territoriali.

4\. Ai sensi dell'articolo 17, comma 3, della legge 23 agosto 1988,
n. 400, con uno o più decreti sulla proposta del Presidente del
Consiglio dei Ministri o, per sua delega, del Ministro per
l'innovazione e le tecnologie, previa intesa con la Conferenza
unificata di cui all'articolo 8 decreto legislativo 28 agosto 1997,
n. 281, sono definite la composizione e le modalità per il
funzionamento del Comitato di cui al comma 2.

5\. Con decreti del Presidente del Consiglio dei Ministri o del
Ministro delegato per la pubblica amministrazione e l'innovazione,
di concerto con il Ministro dell'ambiente e della tutela del
territorio e del mare, per i profili relativi ai dati ambientali,
sentito il Comitato per le regole tecniche sui dati territoriali
delle pubbliche amministrazioni, e sentita la Conferenza unificata di
cui all'articolo 8 del decreto legislativo 28 luglio 1998, n. 281,
sono definite le regole tecniche per la definizione del contenuto del
repertorio nazionale dei dati territoriali, nonché delle modalità
di prima costituzione e di successivo aggiornamento dello stesso, per
la formazione, la documentazione e lo scambio dei dati territoriali
detenuti dalle singole amministrazioni competenti, nonché le regole
ed i costi per l'utilizzo dei dati stessi tra le pubbliche
amministrazioni centrali e locali e da parte dei privati.

6\. La partecipazione al Comitato non comporta oneri né alcun tipo
di spese ivi compresi compensi o gettoni di presenza. Gli eventuali
rimborsi per spese di viaggio sono a carico delle amministrazioni
direttamente interessate che vi provvedono nell'ambito degli ordinari
stanziamenti di bilancio.

7\. Agli oneri finanziari di cui al comma 3 si provvede con il fondo
di finanziamento per i progetti strategici del settore informatico di
cui all'articolo 27, comma 2, della legge 16 gennaio 2003, n. 3.

7-bis\. Nell'ambito dei dati territoriali di interesse nazionale
rientra la base dei dati catastali gestita dall'Agenzia del
territorio. Per garantire la circolazione e la fruizione dei dati
catastali conformemente alle finalità ed alle condizioni stabilite
dall'articolo 50, il direttore dell'Agenzia del territorio, di
concerto con il Comitato per le regole tecniche sui dati territoriali
delle pubbliche amministrazioni e previa intesa con la Conferenza
unificata, definisce con proprio decreto entro la data del 30 giugno
2006, in coerenza con le disposizioni che disciplinano il sistema
pubblico di connettività, le regole tecnico economiche per
l'utilizzo dei dati catastali per via telematica da parte dei sistemi
informatici di altre amministrazioni.

**Art. 60. Base di dati di interesse nazionale**


1\. Si definisce base di dati di interesse nazionale l'insieme delle
informazioni raccolte e gestite digitalmente dalle pubbliche
amministrazioni, omogenee per tipologia e contenuto e la cui
conoscenza è utilizzabile dalle pubbliche amministrazioni, anche per
fini statistici, per l'esercizio delle proprie funzioni e nel
rispetto delle competenze e delle normative vigenti.

2\. Ferme le competenze di ciascuna pubblica amministrazione, le
basi di dati di interesse nazionale costituiscono, per ciascuna
tipologia di dati, un sistema informativo unitario che tiene conto
dei diversi livelli istituzionali e territoriali e che garantisce
l'allineamento delle informazioni e l'accesso alle medesime da parte
delle pubbliche amministrazioni interessate. La realizzazione di tali
sistemi informativi e le modalità di aggiornamento sono attuate
secondo le regole tecniche sul sistema pubblico di connettività di
cui all'articolo 73 e secondo le vigenti regole del Sistema
statistico nazionale di cui al decreto legislativo 6 settembre 1989,
n. 322, e successive modificazioni.

3\. Le basi di dati di interesse nazionale sono individuate con
decreto del Presidente del Consiglio dei Ministri, su proposta del
Presidente del Consiglio dei Ministri o del Ministro delegato per
l'innovazione e le tecnologie, di concerto con i Ministri di volta in
volta interessati, d'intesa con la Conferenza unificata di cui
all'articolo 8 del decreto legislativo 28 agosto 1997, n. 281, nelle
materie di competenza e sentiti il Garante per la protezione dei dati
personali e l'Istituto nazionale di statistica. Con il medesimo
decreto sono altresì individuate le strutture responsabili della
gestione operativa di ciascuna base di dati e le caratteristiche
tecniche del sistema informativo di cui al comma 2.

3-bis\. In sede di prima applicazione e fino all'adozione del
decreto di cui al comma 3, sono individuate le seguenti basi di dati
di interesse nazionale:

   a\) repertorio nazionale dei dati territoriali;

   b\) anagrafe nazionale della popolazione residente;

   c\) banca dati nazionale dei contratti pubblici di cui
   all'articolo 62-bis;

   d\) casellario giudiziale;

   e\) registro delle imprese;

   f\) gli archivi automatizzati in materia di immigrazione e di
   asilo di cui all'articolo 2, comma 2, del decreto del Presidente
   della Repubblica 27 luglio 2004, n. 242;

   f-bis\) Anagrafe nazionale degli assistiti (ANA);

   f-ter\) anagrafe delle aziende agricole di cui all'articolo 1,
   comma 1, del regolamento di cui al decreto del Presidente della
   Repubblica 1º dicembre 1999, n. 503.

4\. Agli oneri finanziari di cui al presente articolo si provvede
con il fondo di finanziamento per i progetti strategici del settore
informatico di cui all'articolo 27, comma 2, della legge 16 gennaio
2003, n. 3.

**Art. 61. Delocalizzazione dei registri informatici**


1\. Fermo restando il termine di cui all'articolo 40, comma 4, i
pubblici registri immobiliari possono essere formati e conservati su
supporti informatici in conformità alle disposizioni del presente
codice, secondo le regole tecniche stabilite dall'articolo 71, nel
rispetto delle normativa speciale e dei principi stabiliti dal codice
civile. In tal caso i predetti registri possono essere conservati
anche in luogo diverso dall'Ufficio territoriale competente.

**Art. 62. (anagrafe nazionale della popolazione residente - anpr).**


1\. È istituita presso il Ministero dell'interno l'Anagrafe
nazionale della popolazione residente (ANPR), quale base di dati di
interesse nazionale, ai sensi dell'articolo 60, che subentra
all'Indice nazionale delle anagrafi (INA), istituito ai sensi del
quinto comma dell'articolo 1 della legge 24 dicembre 1954, n. 1228,
recante "Ordinamento delle anagrafi della popolazione residente" e
all'Anagrafe della popolazione italiana residente all'estero (AIRE),
istituita ai sensi della legge 27 ottobre 1988, n. 470, recante
"Anagrafe e censimento degli italiani all'estero" Tale base di dati
è sottoposta ad un audit di sicurezza con cadenza annuale in
conformità alle regole tecniche di cui all'articolo 51. I risultati
dell'audit sono inseriti nella relazione annuale del Garante per la
protezione dei dati personali.

2\. Ferme restando le attribuzioni del sindaco di cui all'articolo
54, comma 3, del testo unico delle leggi sull'ordinamento degli enti
locali, approvato con il decreto legislativo 18 agosto 2000, n. 267,
l'ANPR subentra altresì alle anagrafi della popolazione residente e
dei cittadini italiani residenti all'estero tenute dai comuni. Con il
decreto di cui al comma 6 è definito un piano per il graduale
subentro dell'ANPR alle citate anagrafi, da completare entro il 31
dicembre 2014. Fino alla completa attuazione di detto piano, l'ANPR
acquisisce automaticamente in via telematica i dati contenuti nelle
anagrafi tenute dai comuni per i quali non è ancora avvenuto il
subentro. L'ANPR è organizzata secondo modalità funzionali e
operative che garantiscono la univocità dei dati stessi.

3\. L'ANPR assicura al singolo comune la disponibilità dei dati
anagrafici della popolazione residente e degli strumenti per lo
svolgimento delle funzioni di competenza statale attribuite al
sindaco ai sensi dell'articolo 54, comma 3, del testo unico delle
leggi sull'ordinamento degli enti locali di cui al decreto
legislativo 18 agosto 2000, n. 267, nonché la disponibilità dei
dati anagrafici e dei servizi per l'interoperabilità con le banche
dati tenute dai comuni per lo svolgimento delle funzioni di
competenza. Tali funzioni, ad eccezione di quelle anagrafiche,
possono altresì essere svolte utilizzando i dati anagrafici,
costantemente allineati all'ANPR, eventualmente conservati dai
comuni, nelle basi di dati locali. L'ANPR consente esclusivamente
ai comuni la certificazione dei dati anagrafici nel rispetto di
quanto previsto dall'articolo 33 del decreto del Presidente della
Repubblica 30 maggio 1989, n. 223, anche in modalità telematica. I
comuni inoltre possono consentire, anche mediante apposite
convenzioni, la fruizione dei dati anagrafici da parte dei soggetti
aventi diritto. L'ANPR assicura alle pubbliche amministrazioni e agli
organismi che erogano pubblici servizi l'accesso ai dati contenuti
nell'ANPR.

4\. Con il decreto di cui al comma 6 sono disciplinate le modalità
di integrazione nell'ANPR dei dati dei cittadini attualmente
registrati in anagrafi istituite presso altre amministrazioni nonché
dei dati relativi al numero e alla data di emissione e di scadenza
della carta di identità della popolazione residente.

5\. Ai fini della gestione e della raccolta informatizzata di dati
dei cittadini, le pubbliche amministrazioni di cui all'articolo 2,
comma 2, del presente Codice si avvalgono esclusivamente dell'ANPR,
che viene integrata con gli ulteriori dati a tal fine necessari.

6\. Con uno o più decreti del Presidente del Consiglio dei
Ministri, su proposta del Ministro dell'interno, del Ministro per la
pubblica amministrazione e la semplificazione e del Ministro delegato
all'innovazione tecnologica, di concerto con il Ministro
dell'economia e delle finanze, d'intesa con l'Agenzia per l'Italia
digitale, la Conferenza permanente per i rapporti tra lo Stato, le
regioni e le province autonome di Trento e di Bolzano nonché con la
Conferenza Stato - città, di cui all'articolo 8 del decreto
legislativo 28 agosto 1997, n. 281, per gli aspetti d'interesse dei
comuni, sentita l'ISTAT e acquisito il parere del Garante per la
protezione dei dati personali, sono stabiliti i tempi e le modalità
di attuazione delle disposizioni del presente articolo, anche con
riferimento:

   a\) alle garanzie e alle misure di sicurezza da adottare nel
   trattamento dei dati personali, alle modalità e ai tempi di
   conservazione dei dati e all'accesso ai dati da parte delle pubbliche
   amministrazioni per le proprie finalità istituzionali secondo le
   modalità di cui all'articolo 58;

   b\) ai criteri per l'interoperabilità dell'ANPR con le altre
   banche dati di rilevanza nazionale e regionale, secondo le regole
   tecniche del sistema pubblico di connettività di cui al capo VIII
   del presente decreto, in modo che le informazioni di anagrafe, una
   volta rese dai cittadini, si intendano acquisite dalle pubbliche
   amministrazioni senza necessità di ulteriori adempimenti o
   duplicazioni da parte degli stessi;

   c\) all'erogazione di altri servizi resi disponibili dall'ANPR,
   tra i quali il servizio di invio telematico delle attestazioni e
   delle dichiarazioni di nascita e dei certificati di cui all'articolo
   74 del decreto del Presidente della Repubblica 3 novembre 2000, n.
   396, compatibile con il sistema di trasmissione di cui al decreto del
   Ministro della salute in data 26 febbraio 2010, pubblicato nella
   Gazzetta Ufficiale n. 65 del 19 marzo 2010.
   (21)
   
   
   AGGIORNAMENTO (21)
   Il D.L. 21 giugno 2013, n. 69, convertito con modificazioni dalla
   L. 9 agosto 2013, n. 98, nel modificare l'art, 2 comma 1, del D.L. 18
   ottobre 2012, n. 179, convertito con modificazioni dalla L. 17
   dicembre 2012, n. 221, ha disposto (con l'art. 13, comma 2-ter) che i
   decreti del Presidente del Consiglio dei ministri previsti dalle
   disposizioni di cui al presente articolo qualora non ancora adottati
   e decorsi ulteriori trenta giorni dalla data di entrata in vigore
   della legge di conversione del presente decreto, sono adottati anche
   ove non sia pervenuto il concerto dei Ministri interessati.
   
**Art. 62-bis. (banca dati nazionale dei contratti pubblici).**


1\. Per favorire la riduzione degli oneri amministrativi derivanti
dagli obblighi informativi ed assicurare l'efficacia, la trasparenza
e il controllo in tempo reale dell'azione amministrativa per
l'allocazione della spesa pubblica in lavori, servizi e forniture,
anche al fine del rispetto della legalità e del corretto agire della
pubblica amministrazione e prevenire fenomeni di corruzione, si
utilizza la "Banca dati nazionale dei contratti pubblici" (BDNCP)
istituita, presso l'Autorità per la vigilanza sui contratti pubblici
di lavori, servizi e forniture, della quale fanno parte i dati
previsti dall'articolo 7 del decreto legislativo 12 aprile 2006, n.
163, e disciplinata, ai sensi del medesimo decreto legislativo, dal
relativo regolamento attuativo.

**Art. 62-ter. (anagrafe nazionale degli assistiti).**


1\. Per rafforzare gli interventi in tema di monitoraggio della
spesa del settore sanitario, accelerare il processo di automazione
amministrativa e migliorare i servizi per i cittadini e le pubbliche
amministrazioni, è istituita, nell'ambito del sistema informativo
realizzato dal Ministero dell'economia e delle finanze in attuazione
di quanto disposto dall'articolo 50 del decreto-legge 30 settembre
2003, n. 269, convertito, con modificazioni, dalla legge 24 novembre
2003, n. 326, l'Anagrafe nazionale degli assistiti (ANA).

2\. L'ANA, realizzata dal Ministero dell'economia e delle finanze,
in accordo con il Ministero della salute in relazione alle specifiche
esigenze di monitoraggio dei livelli essenziali di assistenza (LEA),
nel rispetto delle previsioni di cui al comma 5 dell'articolo 62 del
presente decreto, subentra, per tutte le finalità previste dalla
normativa vigente, alle anagrafi e agli elenchi degli assistiti
tenuti dalle singole aziende sanitarie locali, ai sensi dell'articolo
7 della legge 7 agosto 1982, n. 526, che mantengono la titolarità
dei dati di propria competenza e ne assicurano l'aggiornamento.

3\. L'ANA assicura alla singola azienda sanitaria locale la
disponibilità dei dati e degli strumenti per lo svolgimento delle
funzioni di propria competenza e garantisce l'accesso ai dati in essa
contenuti da parte delle pubbliche amministrazioni per le relative
finalità istituzionali, secondo le modalità di cui all'articolo 58,
comma 2, del presente decreto.

4\. Con il subentro dell'ANA, l'azienda sanitaria locale cessa di
fornire ai cittadini il libretto sanitario personale previsto
dall'articolo 27 della legge 23 dicembre 1978, n. 833. È facoltà
dei cittadini di accedere in rete ai propri dati contenuti nell'ANA,
secondo le modalità di cui al comma 1 dell'articolo 6 del presente
decreto, ovvero di richiedere presso l'azienda sanitaria locale
competente copia cartacea degli stessi.

5\. In caso di trasferimento di residenza del cittadino, l'ANA ne
dà immediata comunicazione in modalità telematica alle aziende
sanitarie locali interessate dal trasferimento. L'azienda sanitaria
locale nel cui territorio è compresa la nuova residenza provvede
alla presa in carico del cittadino, nonché all'aggiornamento
dell'ANA per i dati di propria competenza. Nessun'altra comunicazione
in merito al trasferimento di residenza è dovuta dal cittadino alle
aziende sanitarie locali interessate.

6\. L'ANA assicura al nuovo sistema informativo sanitario nazionale
realizzato dal Ministero della salute in attuazione di quanto
disposto dall'articolo 87 della legge 23 dicembre 2000, n. 388, con
le modalità definite dal decreto del Presidente del Consiglio dei
ministri di cui al comma 7, l'accesso ai dati e la disponibilità
degli strumenti funzionali a garantire l'appropriatezza e l'efficacia
delle prestazioni di cura erogate al cittadino, nonché per le
finalità di cui all'articolo 15, comma 25-bis, del decreto-legge 6
luglio 2012, n. 95, convertito, con modificazioni, dalla legge 7
agosto 2012, n. 135.

7\. Entro il 30 giugno 2014, con decreto del Presidente del
Consiglio dei ministri, su proposta del Ministro della salute e del
Ministro dell'economia e delle finanze, previa intesa in sede di
Conferenza permanente per i rapporti tra lo Stato, le regioni e le
province autonome di Trento e di Bolzano, sono stabiliti:

   a\) i contenuti dell'ANA, tra i quali devono essere inclusi il
   medico di medicina generale, il codice esenzione e il domicilio;

   b\) il piano per il graduale subentro dell'ANA alle anagrafi e
   agli elenchi degli assistiti tenuti dalle singole aziende sanitarie
   locali, da completare entro il 30 giugno 2015;

   c\) le garanzie e le misure di sicurezza da adottare, i criteri
   per l'interoperabilità dell'ANA con le altre banche dati di
   rilevanza nazionale e regionale, nonché le modalità di cooperazione
   dell'ANA con banche dati già istituite a livello regionale per le
   medesime finalità, nel rispetto della normativa sulla protezione dei
   dati personali, di cui al decreto legislativo 30 giugno 2003, n. 196,
   e delle regole tecniche del sistema pubblico di connettività, ai
   sensi del presente decreto.
   
Sezione III. Servizi in rete
----------------------------

**Art. 63. Organizzazione e finalità dei servizi in rete**


1\. Le pubbliche amministrazioni centrali individuano le modalità
di erogazione dei servizi in rete in base a criteri di valutazione di
efficacia, economicità ed utilità e nel rispetto dei principi di
eguaglianza e non discriminazione, tenendo comunque presenti le
dimensioni dell'utenza, la frequenza dell'uso e l'eventuale
destinazione all'utilizzazione da parte di categorie in situazioni di
disagio.

2\. Le pubbliche amministrazioni e i gestori di servizi pubblici
progettano e realizzano i servizi in rete mirando alla migliore
soddisfazione delle esigenze degli utenti, in particolare garantendo
la completezza del procedimento, la certificazione dell'esito e
l'accertamento del grado di soddisfazione dell'utente. A tal fine,
sono tenuti ad adottare strumenti idonei alla rilevazione immediata,
continua e sicura del giudizio degli utenti, in conformità alle
regole tecniche da emanare ai sensi dell'articolo 71. Per le
amministrazioni e i gestori di servizi pubblici regionali e locali le
regole tecniche sono adottate previo parere della Commissione
permanente per l'innovazione tecnologica nelle regioni e negli enti
locali di cui all'articolo 14, comma 3-bis.

3\. Le pubbliche amministrazioni collaborano per integrare i
procedimenti di rispettiva competenza al fine di agevolare gli
adempimenti di cittadini ed imprese e rendere più efficienti i
procedimenti che interessano più amministrazioni, attraverso idonei
sistemi di cooperazione.

3-bis\. A partire dal 1º gennaio 2014, allo scopo di incentivare e
favorire il processo di informatizzazione e di potenziare ed
estendere i servizi telematici, i soggetti di cui all'articolo 2,
comma 2, utilizzano esclusivamente i canali e i servizi telematici,
ivi inclusa la posta elettronica certificata, per l'utilizzo dei
propri servizi, anche a mezzo di intermediari abilitati, per la
presentazione da parte degli interessati di denunce, istanze e atti e
garanzie fideiussorie, per l'esecuzione di versamenti fiscali,
contributivi, previdenziali, assistenziali e assicurativi, nonché
per la richiesta di attestazioni e certificazioni.

3-ter\. A partire dal 1º gennaio 2014 i soggetti indicati al comma
3-bis utilizzano esclusivamente servizi telematici o la posta
elettronica certificata anche per gli atti, le comunicazioni o i
servizi dagli stessi resi.

3-quater\. I soggetti indicati al comma 3-bis, almeno sessanta
giorni prima della data della loro entrata in vigore, pubblicano nel
sito web istituzionale l'elenco dei provvedimenti adottati ai sensi
dei commi 3-bis e 3-ter, nonché termini e modalità di utilizzo dei
servizi e dei canali telematici e della posta elettronica
certificata.

3-quinquies\. Con decreto del Presidente del Consiglio dei Ministri,
sentita la Conferenza unificata di cui all'articolo 8 del decreto
legislativo 28 agosto 1997, n.281, e successive modificazioni, da
emanare entro sei mesi dalla data di entrata in vigore della presente
disposizione, sono stabilite le deroghe e le eventuali limitazioni al
principio di esclusività indicato dal comma 3-bis, anche al fine di
escludere l'insorgenza di nuovi o maggiori oneri per la finanza
pubblica.

**Art. 64. Modalità di accesso ai servizi erogati in rete dalle pubbliche amministrazioni**


1\. La carta d'identità elettronica e la carta nazionale dei
servizi costituiscono strumenti per l'accesso ai servizi erogati in
rete dalle pubbliche amministrazioni per i quali sia necessaria
l'identificazione informatica.
2.Le pubbliche amministrazioni possono consentire l'accesso ai
servizi in rete da esse erogati che richiedono l'identificazione
informatica anche con strumenti diversi dalla carta d'identità
elettronica e dalla carta nazionale dei servizi, purché tali
strumenti consentano l'individuazione del soggetto che richiede il
servizio. Con l'istituzione del sistema SPID di cui al comma 2-bis,
le pubbliche amministrazioni possono consentire l'accesso in rete ai
propri servizi solo mediante gli strumenti di cui al comma 1, ovvero
mediante servizi offerti dal medesimo sistema SPID. L'accesso con
carta d'identità elettronica e carta nazionale dei servizi è
comunque consentito indipendentemente dalle modalità di accesso
predisposte dalle singole amministrazioni.

2-bis\. Per favorire la diffusione di servizi in rete e agevolare
l'accesso agli stessi da parte di cittadini e imprese, anche in
mobilità, è istituito, a cura dell'Agenzia per l'Italia digitale,
il sistema pubblico per la gestione dell'identità digitale di
cittadini e imprese (SPID).

2-ter\. Il sistema SPID è costituito come insieme aperto di
soggetti pubblici e privati che, previo accreditamento da parte
dell'Agenzia per l'Italia digitale, secondo modalità definite con il
decreto di cui al comma 2-sexies, gestiscono i servizi di
registrazione e di messa a disposizione delle credenziali e degli
strumenti di accesso in rete nei riguardi di cittadini e imprese per
conto delle pubbliche amministrazioni, in qualità di erogatori di
servizi in rete, ovvero, direttamente, su richiesta degli
interessati.

2-quater\. Il sistema SPID è adottato dalle pubbliche
amministrazioni nei tempi e secondo le modalità definiti con il
decreto di cui al comma 2-sexies.

2-quinquies\. Ai fini dell'erogazione dei propri servizi in rete, è
altresì riconosciuta alle imprese, secondo le modalità definite con
il decreto di cui al comma 2-sexies, la facoltà di avvalersi del
sistema SPID per la gestione dell'identità digitale dei propri
utenti. L'adesione al sistema SPID per la verifica dell'accesso ai
propri servizi erogati in rete per i quali è richiesto il
riconoscimento dell'utente esonera l'impresa da un obbligo generale
di sorveglianza delle attività sui propri siti, ai sensi
dell'articolo 17 del decreto legislativo 9 aprile 2003, n. 70.

2-sexies\. Con decreto del Presidente del Consiglio dei ministri, su
proposta del Ministro delegato per l'innovazione tecnologica e del
Ministro per la pubblica amministrazione e la semplificazione, di
concerto con il Ministro dell'economia e delle finanze, sentito il
Garante per la protezione dei dati personali, sono definite le
caratteristiche del sistema SPID, anche con riferimento:

   a\) al modello architetturale e organizzativo del sistema;

   b\) alle modalità e ai requisiti necessari per l'accreditamento
   dei gestori dell'identità digitale;

   c\) agli standard tecnologici e alle soluzioni tecniche e
   organizzative da adottare anche al fine di garantire
   l'interoperabilità delle credenziali e degli strumenti di accesso
   resi disponibili dai gestori dell'identità digitale nei riguardi di
   cittadini e imprese, compresi gli strumenti di cui al comma 1;

   d\) alle modalità di adesione da parte di cittadini e imprese in
   qualità di utenti di servizi in rete;

   e\) ai tempi e alle modalità di adozione da parte delle pubbliche
   amministrazioni in qualità di erogatori di servizi in rete;

   f\) alle modalità di adesione da parte delle imprese interessate
   in qualità di erogatori di servizi in rete.

3\. COMMA ABROGATO DAL D.LGS. 30 DICEMBRE 2010, N. 235.(11)

AGGIORNAMENTO (11)
Il D.L. 29 dicembre 2010, n. 225, convertito con modificazioni
dalla L. 26 febbraio 2011, n. 10, ha disposto (con l'art. 1, comma
1), in relazione al comma 3 del presente articolo, che "È fissato al
31 marzo 2011 il termine di scadenza dei termini e dei regimi
giuridici indicati nella tabella 1 allegata con scadenza in data
anteriore al 15 marzo 2011".

**Art. 64 bis. Non ancora esistente o vigente**

**Art. 65. Istanze e dichiarazioni presentate alle pubbliche amministrazioni per via telematica**


1\. Le istanze e le dichiarazioni presentate per via telematica
alle pubbliche amministrazioni e ai gestori dei servizi pubblici ai
sensi dell'articolo 38, commi 1 e 3, del decreto del Presidente della
Repubblica 28 dicembre 2000, n. 445, sono valide:

   a\) se sottoscritte mediante la firma digitale o la firma
   elettronica qualificata, il cui certificato è rilasciato da un
   certificatore accreditato;

   b\) ovvero, quando l'autore è identificato dal sistema
   informatico con l'uso della carta d'identità elettronica o della
   carta nazionale dei servizi, nei limiti di quanto stabilito da
   ciascuna amministrazione ai sensi della normativa vigente;

   c\) ovvero quando l'autore è identificato dal sistema informatico
   con i diversi strumenti di cui all'articolo 64, comma 2, nei limiti
   di quanto stabilito da ciascuna amministrazione ai sensi della
   normativa vigente nonché quando le istanze e le dichiarazioni sono
   inviate con le modalità di cui all'articolo 38, comma 3, del decreto
   del Presidente della Repubblica 28 dicembre 2000, n. 445.

   c-bis\) ovvero se trasmesse dall'autore mediante la propria
   casella di posta elettronica certificata purché le relative
   credenziali di accesso siano state rilasciate previa identificazione
   del titolare, anche per via telematica secondo modalità definite con
   regole tecniche adottate ai sensi dell'articolo 71, e ciò sia
   attestato dal gestore del sistema nel messaggio o in un suo allegato.
   In tal caso, la trasmissione costituisce dichiarazione vincolante ai
   sensi dell'articolo 6, comma 1, secondo periodo. Sono fatte salve le
   disposizioni normative che prevedono l'uso di specifici sistemi di
   trasmissione telematica nel settore tributario;

1-bis\. Con decreto del Ministro per la pubblica amministrazione e
l'innovazione e del Ministro per la semplificazione normativa, su
proposta dei Ministri competenti per materia, possono essere
individuati i casi in cui è richiesta la sottoscrizione mediante
firma digitale.

1-ter\. Il mancato avvio del procedimento da parte del titolare
dell'ufficio competente a seguito di istanza o dichiarazione inviate
ai sensi e con le modalità di cui al comma 1, lettere a), c) e
c-bis), comporta responsabilità dirigenziale e responsabilità
disciplinare dello stesso.

2\. Le istanze e le dichiarazioni inviate o compilate su sito
secondo le modalità previste dal comma 1 sono equivalenti alle
istanze e alle dichiarazioni sottoscritte con firma autografa apposta
in presenza del dipendente addetto al procedimento ;

3\. COMMA ABROGATO DAL D.LGS. 30 DICEMBRE 2010, N. 235.

4\. Il comma 2 dell'articolo 38 del decreto del Presidente della
Repubblica 28 dicembre 2000, n. 445, è sostituito dal seguente:
"2. Le istanze e le dichiarazioni inviate per via telematica sono
valide se effettuate secondo quanto previsto dall'articolo 65 del
decreto legislativo 7 marzo 2005, n. 82".

Sezione IV. Carte elettroniche
------------------------------

**Art. 66. Carta d'identità elettronica e carta nazionale dei servizi**


1\. Le caratteristiche e le modalità per il rilascio, della carta
d'identità elettronica, e dell'analogo documento, rilasciato a
seguito della denuncia di nascita e prima del compimento dell'età
prevista dalla legge per il rilascio della carta d'identità
elettronica, sono definite con decreto del Presidente del Consiglio
dei Ministri, adottato su proposta del Ministro dell'interno, di
concerto con il Ministro per la funzione pubblica, con il Ministro
per l'innovazione e le tecnologie e con il Ministro dell'economia e
delle finanze, sentito il Garante per la protezione dei dati
personali e d'intesa con la Conferenza unificata di cui all'articolo
8 del decreto legislativo 28 agosto 1997, n. 281.

2\. Le caratteristiche e le modalità per il rilascio, per la
diffusione e l'uso della carta nazionale dei servizi sono definite
con uno o più regolamenti, ai sensi dell'articolo 17, comma 2, della
legge 23 agosto 1988, n. 400, adottati su proposta congiunta dei
Ministri per la funzione pubblica e per l'innovazione e le
tecnologie, di concerto con il Ministro dell'economia e delle
finanze, sentito il Garante per la protezione dei dati personali e
d'intesa con la Conferenza unificata di cui all'articolo 8 del
decreto legislativo 28 agosto 1997, n. 281, nel rispetto dei seguenti
principi:

   a\) all'emissione della carta nazionale dei servizi provvedono, su
   richiesta del soggetto interessato, le pubbliche amministrazioni che
   intendono rilasciarla;

   b\) l'onere economico di produzione e rilascio delle carte
   nazionale dei servizi è a carico delle singole amministrazioni che
   le emettono;

   c\) eventuali indicazioni di carattere individuale connesse
   all'erogazione dei servizi al cittadino, sono possibili nei limiti di
   cui al decreto legislativo 30 giugno 2003, n. 196;

   d\) le pubbliche amministrazioni che erogano servizi in rete
   devono consentirne l'accesso ai titolari delle carta nazionale dei
   servizi indipendentemente dall'ente di emissione, che è responsabile
   del suo rilascio;

   e\) la carta nazionale dei servizi può essere utilizzata anche
   per i pagamenti informatici tra soggetti privati e pubbliche
   amministrazioni, secondo quanto previsto dalla normativa vigente.

3\. La carta d'identità elettronica e l'analogo documento,
rilasciato a seguito della denuncia di nascita e prima del compimento
dell'età prevista dalla legge per il rilascio della carta
d'identità elettronica, devono contenere:

   a\) i dati identificativi della persona;

   b\) il codice fiscale.

4\. La carta d'identità elettronica e l'analogo documento,
rilasciato a seguito della denuncia di nascita e prima del compimento
dell'età prevista dalla legge per il rilascio della carta
d'identità elettronica, possono contenere, a richiesta
dell'interessato ove si tratti di dati sensibili:

   a\) l'indicazione del gruppo sanguigno;

   b\) le opzioni di carattere sanitario previste dalla legge;

   c\) i dati biometrici indicati col decreto di cui al comma 1, con
   esclusione, in ogni caso, del DNA;

   d\) tutti gli altri dati utili al fine di razionalizzare e
   semplificare l'azione amministrativa e i servizi resi al cittadino,
   anche per mezzo dei portali, nel rispetto della normativa in materia
   di riservatezza;

   e\) le procedure informatiche e le informazioni che possono o
   debbono essere conosciute dalla pubblica amministrazione e da altri
   soggetti, occorrenti per la firma elettronica.

5\. La carta d'identità elettronica e la carta nazionale dei
servizi possono essere utilizzate quali strumenti di autenticazione
telematica per l'effettuazione di pagamenti tra soggetti privati e
pubbliche amministrazioni, secondo le modalità stabilite con le
regole tecniche di cui all'articolo 71, di concerto con il Ministro
dell'economia e delle finanze, sentita la Banca d'Italia.

6\. Con decreto del Ministro dell'interno, del Ministro per
l'innovazione e le tecnologie e del Ministro dell'economia e delle
finanze, sentito il Garante per la protezione dei dati personali e
d'intesa con la Conferenza unificata di cui all'articolo 8 del
decreto legislativo 28 agosto 1997, n. 281, sono dettate le regole
tecniche e di sicurezza relative alle tecnologie e ai materiali
utilizzati per la produzione della carta di identità elettronica,
del documento di identità elettronico e della carta nazionale dei
servizi, nonché le modalità di impiego.

7\. Nel rispetto della disciplina generale fissata dai decreti di
cui al presente articolo e delle vigenti disposizioni in materia di
protezione dei dati personali, le pubbliche amministrazioni,
nell'ambito dei rispettivi ordinamenti, possono sperimentare
modalità di utilizzazione dei documenti di cui al presente articolo
per l'erogazione di ulteriori servizi o utilità.

8\. Le tessere di riconoscimento rilasciate dalle amministrazioni
dello Stato ai sensi del decreto del Presidente della Repubblica 28
luglio 1967, n. 851, possono essere realizzate anche con modalità
elettroniche e contenere le funzionalità della carta nazionale dei
servizi per consentire l'accesso per via telematica ai servizi
erogati in rete dalle pubbliche amministrazioni.

8-bis\. Fino al 31 dicembre 2011, la carta nazionale dei servizi e
le altre carte elettroniche ad essa conformi possono essere
rilasciate anche ai titolari di carta di identità elettronica.

Capo VI. Sviluppo, acquisizione e riuso di sistemi informatici nelle pubbliche amministrazioni
==============================================================================================

**Art. 67. Modalità di sviluppo ed acquisizione**


1\. Le pubbliche amministrazioni centrali, per i progetti
finalizzati ad appalti di lavori e servizi ad alto contenuto di
innovazione tecnologica, possono selezionare uno o più proposte
utilizzando il concorso di idee di cui all'articolo 57 del decreto
del Presidente della Repubblica 21 dicembre 1999, n. 554.

2\. Le amministrazioni appaltanti possono porre a base delle gare
aventi ad oggetto la progettazione, o l'esecuzione, o entrambe, degli
appalti di cui al comma 1, le proposte ideative acquisite ai sensi
del comma 1, previo parere tecnico di congruità del DigitPA;
alla relativa procedura è ammesso a partecipare, ai sensi
dell'articolo 57, comma 6, del decreto del Presidente della
Repubblica 21 dicembre 1999, n. 554, anche il soggetto selezionato ai
sensi del comma 1, qualora sia in possesso dei relativi requisiti
soggettivi.

**Art. 68. Analisi comparativa delle soluzioni**


1\. Le pubbliche amministrazioni acquisiscono programmi
informatici o parti di essi nel rispetto dei principi di economicità
e di efficienza, tutela degli investimenti, riuso e neutralità
tecnologica, a seguito di una valutazione comparativa di tipo tecnico
ed economico tra le seguenti soluzioni disponibili sul mercato:

   a\) software sviluppato per conto della pubblica amministrazione;

   b\) riutilizzo di software o parti di esso sviluppati per conto
   della pubblica amministrazione;

   c\) software libero o a codice sorgente aperto;

   d\) software fruibile in modalità cloud computing;

   e\) software di tipo proprietario mediante ricorso a licenza
   d'uso;

   f\) software combinazione delle precedenti soluzioni.

1-bis\. A tal fine, le pubbliche amministrazioni prima di procedere
all'acquisto, secondo le procedure di cui al codice di cui al decreto
legislativo 12 aprile 2006 n. 163, effettuano una valutazione
comparativa delle diverse soluzioni disponibili sulla base dei
seguenti criteri:

   a\) costo complessivo del programma o soluzione quale costo di
   acquisto, di implementazione, di mantenimento e supporto;

   b\) livello di utilizzo di formati di dati e di interfacce di tipo
   aperto nonché di standard in grado di assicurare l'interoperabilità
   e la cooperazione applicativa tra i diversi sistemi informatici della
   pubblica amministrazione;

   c\) garanzie del fornitore in materia di livelli di sicurezza,
   conformità alla normativa in materia di protezione dei dati
   personali, livelli di servizio tenuto conto della tipologia di
   software acquisito.

1-ter\. Ove dalla valutazione comparativa di tipo tecnico ed
economico, secondo i criteri di cui al comma 1-bis, risulti
motivatamente l'impossibilità di accedere a soluzioni già
disponibili all'interno della pubblica amministrazione, o a software
liberi o a codici sorgente aperto, adeguati alle esigenze da
soddisfare, è consentita l'acquisizione di programmi informatici di
tipo proprietario mediante ricorso a licenza d'uso. La valutazione di
cui al presente comma è effettuata secondo le modalità e i criteri
definiti dall'Agenzia per l'Italia digitale, che, a richiesta di
soggetti interessati, esprime altresì parere circa il loro
rispetto.

2\. Le pubbliche amministrazioni nella predisposizione o
nell'acquisizione dei programmi informatici, adottano soluzioni
informatiche, quando possibile modulari, basate sui sistemi
funzionali resi noti ai sensi dell'articolo 70, che assicurino
l'interoperabilità e la cooperazione applicativa e consentano la
rappresentazione dei dati e documenti in più formati, di cui almeno
uno di tipo aperto, salvo che ricorrano motivate ed eccezionali
esigenze.

2-bis\. Le amministrazioni pubbliche comunicano tempestivamente al
DigitPA l'adozione delle applicazioni informatiche e delle pratiche
tecnologiche, e organizzative,adottate, fornendo ogni utile
informazione ai fini della piena conoscibilità delle soluzioni
adottate e dei risultati ottenuti, anche per favorire il riuso e la
più ampia diffusione delle migliori pratiche.

3\. Agli effetti del presente decreto legislativo si intende per:

   a\) formato dei dati di tipo aperto, un formato di dati reso
   pubblico, documentato esaustivamente e neutro rispetto agli strumenti
   tecnologici necessari per la fruizione dei dati stessi;

   b\) dati di tipo aperto, i dati che presentano le seguenti
   caratteristiche:
   1)sono disponibili secondo i termini di una licenza che ne
   permetta l'utilizzo da parte di chiunque, anche per finalità
   commerciali, in formato disaggregato;
   2) sono accessibili attraverso le tecnologie dell'informazione
   e della comunicazione, ivi comprese le reti telematiche pubbliche e
   private, in formati aperti ai sensi della lettera a), sono adatti
   all'utilizzo automatico da parte di programmi per elaboratori e sono
   provvisti dei relativi metadati;
   3) sono resi disponibili gratuitamente attraverso le tecnologie
   dell'informazione e della comunicazione, ivi comprese le reti
   telematiche pubbliche e private, oppure sono resi disponibili ai
   costi marginali sostenuti per la loro riproduzione e divulgazione.
   L'Agenzia per l'Italia digitale deve stabilire, con propria
   deliberazione, i casi eccezionali, individuati secondo criteri
   oggettivi, trasparenti e verificabili, in cui essi sono resi
   disponibili a tariffe superiori ai costi marginali. In ogni caso,
   l'Agenzia, nel trattamento dei casi eccezionali individuati, si
   attiene alle indicazioni fornite dalla direttiva 2003/98/CE del
   Parlamento europeo e del Consiglio, del 17 novembre 2003, sul
   riutilizzo dell'informazione del settore pubblico, recepita con il
   decreto legislativo 24 gennaio 2006, n. 36.

4\. Il DigitPA istruisce ed aggiorna, con periodicità almeno
annuale, un repertorio dei formati aperti utilizzabili nelle
pubbliche amministrazioni e delle modalità di trasferimento dei
formati.

**Art. 69. Riuso dei programmi informatici**


1\. Le pubbliche amministrazioni che siano titolari di programmi
informatici realizzati su specifiche indicazioni del committente
pubblico, hanno obbligo di darli in formato sorgente, completi della
documentazione disponibile, in uso gratuito ad altre pubbliche
amministrazioni che li richiedono e che intendano adattarli alle
proprie esigenze, salvo motivate ragioni.

2\. Al fine di favorire il riuso dei programmi informatici di
proprietà delle pubbliche amministrazioni, ai sensi del comma 1, nei
capitolati o nelle specifiche di progetto è previsto ove possibile,
che i programmi appositamente sviluppati per conto e a spese
dell'amministrazione siano facilmente portabili su altre piattaforme
e conformi alla definizione e regolamentazione effettuata da
DigitPA, ai sensi dell'articolo 68, comma 2.

3\. Le pubbliche amministrazioni inseriscono, nei contratti per
l'acquisizione di programmi informatici o di singoli moduli, di
cui al comma 1, clausole che garantiscano il diritto di disporre dei
programmi ai fini del riuso da parte della medesima o di altre
amministrazioni.

4\. Nei contratti di acquisizione di programmi informatici
sviluppati per conto e a spese delle amministrazioni, le stesse
possono includere clausole, concordate con il fornitore, che tengano
conto delle caratteristiche economiche ed organizzative di
quest'ultimo, volte a vincolarlo, per un determinato lasso di tempo,
a fornire, su richiesta di altre amministrazioni, servizi che
consentono il riuso dei programmi o dei singoli moduli. Le
clausole suddette definiscono le condizioni da osservare per la
prestazione dei servizi indicati.

**Art. 70. Banca dati dei programmi informatici riutilizzabili**


1\. DigitPA, sentita la Conferenza unificata di cui all'articolo 8
del decreto legislativo 28 agosto 1997, n. 281, valuta e rende note
applicazioni tecnologiche realizzate dalle pubbliche amministrazioni,
idonee al riuso da parte di altre pubbliche amministrazioni anche con
riferimento a singoli moduli,segnalando quelle che, in base alla
propria valutazione, si configurano quali migliori pratiche
organizzative e tecnologiche.

2\. Le pubbliche amministrazioni centrali che intendono acquisire
programmi applicativi valutano preventivamente la possibilità di
riuso delle applicazioni analoghe rese note dal DigitPAai sensi
del comma 1, motivandone l'eventuale mancata adozione.

Capo VII. Regole tecniche
=========================

**Art. 71. Regole tecniche**


1\. Le regole tecniche previste nel presente codice sono dettate,
con decreti del Presidente del Consiglio dei Ministri o del Ministro
delegato per la pubblica amministrazione e l'innovazione, di concerto
con i Ministri competenti, sentita la Conferenza unificata di cui
all'articolo 8 del decreto legislativo 28 agosto 1997, n. 281, ed il
Garante per la protezione dei dati personali nelle materie di
competenza, previa acquisizione obbligatoria del parere tecnico di
DigitPA. Le amministrazioni competenti, la Conferenza unificata e
il Garante per la protezione dei dati personali rispondono entro
trenta giorni dalla richiesta di parere. In mancanza di risposta nel
termine indicato nel periodo precedente, il parere si intende
interamente favorevole.

1-bis\. COMMA ABROGATO DAL D.LGS. 30 DICEMBRE 2010, N. 235.

1-ter\. Le regole tecniche di cui al presente codice sono dettate in
conformità ai requisiti tecnici di accessibilità di cui
all'articolo 11 della legge 9 gennaio 2004, n. 4, alle discipline
risultanti dal processo di standardizzazione tecnologica a livello
internazionale ed alle normative dell'Unione europea.

2\. Le regole tecniche vigenti nelle materie del presente codice
restano in vigore fino all'adozione delle regole tecniche adottate ai
sensi del presente articolo.

Capo VIII. Sistema pubblico di connettivita' e rete internazionale della pubblica amministrazione
=================================================================================================

Sezione I. Definizioni relative al sistema pubblico di connettività
-------------------------------------------------------------------

**Art. 72. Definizioni relative al sistema pubblico di connettività**


1\. Ai fini del presente decreto si intende per:

   a\) "trasporto di dati": i servizi per la realizzazione, gestione
   ed evoluzione di reti informatiche per la trasmissione di dati,
   oggetti multimediali e fonia;

   b\) "interoperabilità di base": i servizi per la realizzazione,
   gestione ed evoluzione di strumenti per lo scambio di documenti
   informatici fra le pubbliche amministrazioni e tra queste e i
   cittadini;

   c\) "connettività": l'insieme dei servizi di trasporto di dati e
   di interoperabilità di base;

   d\) "interoperabilità evoluta": i servizi idonei a favorire la
   circolazione, lo scambio di dati e informazioni, e l'erogazione fra
   le pubbliche amministrazioni e tra queste e i cittadini;

   e\) "cooperazione applicativa": la parte del sistema pubblico di
   connettività finalizzata all'interazione tra i sistemi informatici
   delle pubbliche amministrazioni per garantire l'integrazione dei
   metadati, delle informazioni e dei procedimenti amministrativi.
   1
   
   AGGIORNAMENTO (1)
   Il D.Lgs. 4 aprile 2006, n. 159 ha disposto (con l'art. 31, comma
   1) che nel presente decreto legislativo l'espressione "Capo VIII" è
   sostituita dalla seguente: "Capo IX" e conseguentemente la
   numerazione degli articoli da 72 a 76 è sostituita dalla numerazione
   progressiva da 88 a 92.
   
**Art. 73. Sistema pubblico di connettività (spc)**


1\. Nel rispetto dell'articolo 117, secondo comma, lettera r), della
Costituzione, e nel rispetto dell'autonomia dell'organizzazione
interna delle funzioni informative delle regioni e delle autonomie
locali il presente Capo definisce e disciplina il Sistema pubblico di
connettività (SPC), al fine di assicurare il coordinamento
informativo e informatico dei dati tra le amministrazioni centrali,
regionali e locali e promuovere l'omogeneità nella elaborazione e
trasmissione dei dati stessi, finalizzata allo scambio e diffusione
delle informazioni tra le pubbliche amministrazioni e alla
realizzazione di servizi integrati.

2\. Il SPC è l'insieme di infrastrutture tecnologiche e di regole
tecniche, per lo sviluppo, la condivisione, l'integrazione e la
diffusione del patrimonio informativo e dei dati della pubblica
amministrazione, necessarie per assicurare l'interoperabilità di
base ed evoluta e la cooperazione applicativa dei sistemi informatici
e dei flussi informativi, garantendo la sicurezza, la riservatezza
delle informazioni, nonché la salvaguardia e l'autonomia del
patrimonio informativo di ciascuna pubblica amministrazione.

3\. La realizzazione del SPC avviene nel rispetto dei seguenti
principi:

   a\) sviluppo architetturale ed organizzativo atto a garantire la
   natura federata, policentrica e non gerarchica del sistema;

   b\) economicità nell'utilizzo dei servizi di rete, di
   interoperabilità e di supporto alla cooperazione applicativa;

   c\) sviluppo del mercato e della concorrenza nel settore delle
   tecnologie dell'informazione e della comunicazione. (1)

3-bis\. Le regole tecniche del Sistema pubblico di connettività
sono dettate ai sensi dell'articolo 71.

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 74. Rete internazionale delle pubbliche amministrazioni**


1\. Il presente decreto definisce e disciplina la Rete
internazionale delle pubbliche amministrazioni, interconnessa al SPC.
La Rete costituisce l'infrastruttura di connettività che collega,
nel rispetto della normativa vigente, le pubbliche amministrazioni
con gli uffici italiani all'estero, garantendo adeguati livelli di
sicurezza e qualità. 1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

Sezione II. Sistema pubblico di connettività spc
------------------------------------------------

**Art. 75. Partecipazione al sistema pubblico di connettività**


1\. Al SPC partecipano tutte le amministrazioni di cui all'articolo
2, comma 2.

2\. Il comma 1 non si applica alle amministrazioni di cui al decreto
legislativo 30 marzo 2001, n. 165, limitatamente all'esercizio delle
sole funzioni di ordine e sicurezza pubblica, difesa nazionale,
consultazioni elettorali.

3\. Ai sensi dell'articolo 3 del decreto del Presidente della
Repubblica 11 novembre 1994, n. 680, nonché dell'articolo 25 del
decreto legislativo 30 giugno 2003, n. 196, è comunque garantita la
connessione con il SPC dei sistemi informativi degli organismi
competenti per l'esercizio delle funzioni di sicurezza e difesa
nazionale, nel loro esclusivo interesse e secondo regole tecniche che
assicurino riservatezza e sicurezza. È altresì garantita la
possibilità di connessione al SPC delle autorità amministrative
indipendenti. (1)

3-bis\. Il gestore di servizi pubblici e i soggetti che perseguono
finalità di pubblico interesse possono usufruire della connessione
al SPC e dei relativi servizi, adeguandosi alle vigenti regole
tecniche, previa delibera della Commissione di cui all'articolo 79.

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 76. Scambio di documenti informatici nell'ambito del sistema pubblico diconnettività**


1\. Gli scambi di documenti informatici tra le pubbliche
amministrazioni nell'ambito del SPC, realizzati attraverso la
cooperazione applicativa e nel rispetto delle relative procedure e
regole tecniche di sicurezza, costituiscono invio documentale valido
ad ogni effetto di legge. 1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

Capo VIII. Sistema pubblico di connettivita' e rete internazionale della pubblica amministrazione
=================================================================================================

Sezione I. Definizioni relative al sistema pubblico di connettività
-------------------------------------------------------------------

**Art. 76 bis. Non ancora esistente o vigente**

Sezione II. Sistema pubblico di connettività spc
------------------------------------------------

**Art. 77. Finalità del sistema pubblico di connettività**


1\. Al SPC sono attribuite le seguenti finalità:

   a\) fornire un insieme di servizi di connettività condivisi dalle
   pubbliche amministrazioni interconnesse, definiti negli aspetti di
   funzionalità, qualità e sicurezza, ampiamente graduabili in modo da
   poter soddisfare le differenti esigenze delle pubbliche
   amministrazioni aderenti al SPC;

   b\) garantire l'interazione della pubblica amministrazione
   centrale e locale con tutti gli altri soggetti connessi a Internet,
   nonché con le reti di altri enti, promuovendo l'erogazione di
   servizi di qualità e la miglior fruibilità degli stessi da parte
   dei cittadini e delle imprese;

   c\) fornire un'infrastruttura condivisa di interscambio che
   consenta l'interoperabilità tra tutte le reti delle pubbliche
   amministrazioni esistenti, favorendone lo sviluppo omogeneo su tutto
   il territorio nella salvaguardia degli investimenti effettuati;

   d\) fornire servizi di connettività e cooperazione alle pubbliche
   amministrazioni che ne facciano richiesta, per permettere
   l'interconnessione delle proprie sedi e realizzare così anche
   l'infrastruttura interna di comunicazione;

   e\) realizzare un modello di fornitura dei servizi multifornitore
   coerente con l'attuale situazione di mercato e le dimensioni del
   progetto stesso;

   f\) garantire lo sviluppo dei sistemi informatici nell'ambito del
   SPC salvaguardando la sicurezza dei dati, la riservatezza delle
   informazioni, nel rispetto dell'autonomia del patrimonio informativo
   delle singole amministrazioni e delle vigenti disposizioni in materia
   di protezione dei dati personali.
   
**Art. 78. Compiti delle pubbliche amministrazioni nel sistema pubblico di connettività**


1\. Le pubbliche amministrazioni nell'ambito della loro autonomia
funzionale e gestionale adottano nella progettazione e gestione dei
propri sistemi informativi, ivi inclusi gli aspetti organizzativi,
soluzioni tecniche compatibili con la cooperazione applicativa con le
altre pubbliche amministrazioni, secondo le regole tecniche di cui
all'articolo 73, comma 3-bis. Le stesse pubbliche
amministrazioni, ove venga loro attribuito, per norma, il compito di
gestire soluzioni infrastrutturali per l'erogazione di servizi comuni
a più amministrazioni, adottano le medesime regole per garantire la
compatibilità con la cooperazione applicativa potendosi avvalere di
modalità atte a mantenere distinti gli ambiti di competenza.

2\. Per le amministrazioni di cui all'articolo 1, comma 1, del
decreto legislativo 12 febbraio 1993, n. 39, le responsabilità di
cui al comma 1 sono attribuite al dirigente responsabile dei sistemi
informativi automatizzati, di cui all'articolo 10, comma 1, dello
stesso decreto legislativo.

2-bis\. Le pubbliche amministrazioni centrali e periferiche di cui
all'articolo 1, comma 1, lettera z), del presente codice, inclusi gli
istituti e le scuole di ogni ordine e grado, le istituzioni educative
e le istituzioni universitarie, nei limiti di cui all'articolo 1,
comma 449, secondo periodo, della legge 27 dicembre 2006, n. 296,
sono tenute, a decorrere dal 1° gennaio 2008 e comunque a partire
dalla scadenza dei contratti relativi ai servizi di fonia in corso
alla data predetta ad utilizzare i servizi "Voce tramite protocollo
Internet" (VoIP) previsti dal Sistema pubblico di connettività o da
analoghe convenzioni stipulate da CONSIP.

2-ter\. Il DigitPA effettua azioni di monitoraggio e verifica
del rispetto delle disposizioni di cui al comma 2-bis.

2-quater\. Il mancato adeguamento alle disposizioni di cui al comma
2-bis comporta la riduzione, nell'esercizio finanziario successivo,
del 30 per cento delle risorse stanziate nell'anno in corso per spese
di telefonia.

**Art. 79. Commissione di coordinamento del Sistema pubblico di connettività**


1\. È istituita la Commissione di coordinamento del SPC, di
seguito denominata: "Commissione", preposta agli indirizzi strategici
del SPC.

2\. La Commissione:

   a\) assicura il raccordo tra le amministrazioni pubbliche, nel
   rispetto delle funzioni e dei compiti spettanti a ciascuna di esse;

   b\) approva le linee guida, le modalità operative e di
   funzionamento dei servizi e delle procedure per realizzare la
   cooperazione applicativa fra i servizi erogati dalle amministrazioni;

   c\) promuove l'evoluzione del modello organizzativo e
   dell'architettura tecnologica del SPC in funzione del mutamento delle
   esigenze delle pubbliche amministrazioni e delle opportunità
   derivanti dalla evoluzione delle tecnologie;

   d\) promuove la cooperazione applicativa fra le pubbliche
   amministrazioni, nel rispetto delle regole tecniche di cui
   all'articolo 71;

   e\) definisce i criteri e ne verifica l'applicazione in merito
   alla iscrizione, sospensione e cancellazione dagli elenchi dei
   fornitori qualificati SPC di cui all'articolo 82;

   f\) dispone la sospensione e cancellazione dagli elenchi dei
   fornitori qualificati di cui all'articolo 82;

   g\) verifica la qualità e la sicurezza dei servizi erogati dai
   fornitori qualificati del SPC;

   h\) promuove il recepimento degli standard necessari a garantire
   la connettività, l'interoperabilità di base e avanzata, la
   cooperazione applicativa e la sicurezza del Sistema.

3\. Le decisioni della Commissione sono assunte a maggioranza
semplice o qualificata dei componenti in relazione all'argomento in
esame. La Commissione a tale fine elabora, entro tre mesi dal suo
insediamento, un regolamento interno da approvare con maggioranza
qualificata dei suoi componenti.

**Art. 80. Composizione della commissione di coordinamento del sistema pubblico di connettività**


1\. La Commissione è formata da diciassette componenti incluso il
Presidente di cui al comma 2, scelti tra persone di comprovata
professionalità ed esperienza nel settore, nominati con decreto del
Presidente del Consiglio dei Ministri: otto componenti sono nominati
in rappresentanza delle amministrazioni statali previa deliberazione
del Consiglio dei Ministri, sette dei quali su proposta del Ministro
per l'innovazione e le tecnologie ed uno su proposta del Ministro per
la funzione pubblica; i restanti otto sono nominati su designazione
della Conferenza unificata di cui all'articolo 8 del decreto
legislativo 28 agosto 1997, n. 281. Uno dei sette componenti proposti
dal Ministro per l'innovazione e le tecnologie è nominato in
rappresentanza della Presidenza del Consiglio dei Ministri. Quando
esamina questioni di interesse della rete internazionale della
pubblica amministrazione la Commissione è integrata da un
rappresentante del Ministero degli affari esteri, qualora non ne
faccia già parte.

2\. Il Presidente della Commissione è il Commissario del Governo
per l'attuazione dell'agenda digitale o, su sua delega, il Direttore
dell'Agenzia digitale. Il Presidente e gli altri componenti della
Commissione restano in carica per un triennio e l'incarico è
rinnovabile.

3\. La Commissione è convocata dal Presidente e si riunisce almeno
quattro volte l'anno.

4\. L'incarico di Presidente o di componente della Commissione e la
partecipazione alle riunioni della Commissione non danno luogo alla
corresponsione di alcuna indennità, emolumento, compenso e rimborso
spese e le amministrazioni interessate provvedono agli oneri di
missione nell'ambito delle risorse umane, strumentali e finanziarie
disponibili a legislazione vigente, senza nuovi o maggiori oneri per
la finanza pubblica.

5\. Per i necessari compiti istruttori la Commissione si avvale del
DigitPA, di seguito denominato: "DigitPA" e sulla base di specifiche
convenzioni, di organismi interregionali e territoriali.

6\. La Commissione può avvalersi, nell'ambito delle risorse umane,
finanziarie e strumentali disponibili a legislazione vigente, senza
nuovi o maggiori oneri per la finanza pubblica, della consulenza di
uno o più organismi di consultazione e cooperazione istituiti con
appositi accordi ai sensi dell'articolo 9, comma 2, lettera c), del
decreto legislativo 28 agosto 1997, n. 281.

7\. Ai fini della definizione degli sviluppi strategici del SPC, in
relazione all'evoluzione delle tecnologie dell'informatica e della
comunicazione, la Commissione può avvalersi, nell'ambito delle
risorse finanziarie assegnate al DigitPA a legislazione vigente e
senza nuovi o maggiori oneri per la finanza pubblica, di consulenti
di chiara fama ed esperienza in numero non superiore a cinque secondo
le modalità definite nei regolamenti di cui all'articolo 87.

**Art. 81. Ruolo del digitpa**


1\. Il DigitPA, nel rispetto delle decisioni e degli indirizzi
forniti dalla Commissione, anche avvalendosi di soggetti terzi,
gestisce le risorse condivise del SPC e le strutture operative
preposte al controllo e supervisione delle stesse, per tutte le
pubbliche amministrazioni di cui all'articolo 2, comma 2.

2\. Il DigitPA, anche avvalendosi di soggetti terzi, cura la
progettazione, la realizzazione, la gestione e l'evoluzione del SPC
per le amministrazioni di cui all'articolo 1, comma 1, del decreto
legislativo 12 febbraio 1993, n. 39.

2-bis\. Al fine di dare attuazione a quanto disposto dall'articolo
5, DigitPA, mette a disposizione, attraverso il Sistema pubblico di
connettività, una piattaforma tecnologica per l'interconnessione e
l'interoperabilità tra le pubbliche amministrazioni e i prestatori
di servizi di pagamento abilitati, al fine di assicurare, attraverso
strumenti condivisi di riconoscimento unificati, l'autenticazione
certa dei soggetti interessati all'operazione in tutta la gestione
del processo di pagamento.

**Art. 82. Fornitori del sistema pubblico di connettività**


1\. Sono istituiti uno o più elenchi di fornitori a livello
nazionale e regionale in attuazione delle finalità di cui
all'articolo 77.

2\. I fornitori che ottengono la qualificazione SPC ai sensi dei
regolamenti previsti dall'articolo 87, sono inseriti negli elenchi di
competenza nazionale o regionale, consultabili in via telematica,
esclusivamente ai fini dell'applicazione della disciplina di cui al
presente decreto, e tenuti rispettivamente dal DigitPA a livello
nazionale e dalla regione di competenza a livello regionale. I
fornitori in possesso dei suddetti requisiti sono denominati
fornitori qualificati SPC.

3\. I servizi per i quali è istituito un elenco, ai sensi del comma
1, sono erogati, nell'ambito del SPC, esclusivamente dai soggetti che
abbiano ottenuto l'iscrizione nell'elenco di competenza nazionale o
regionale.

4\. Per l'iscrizione negli elenchi dei fornitori qualificati SPC è
necessario che il fornitore soddisfi almeno i seguenti requisiti:

   a\) disponibilità di adeguate infrastrutture e servizi di
   comunicazioni elettroniche;

   b\) esperienza comprovata nell'ambito della realizzazione gestione
   ed evoluzione delle soluzioni di sicurezza informatica;

   c\) possesso di adeguata rete commerciale e di assistenza tecnica;

   d\) possesso di adeguati requisiti finanziari e patrimoniali,
   anche dimostrabili per il tramite di garanzie rilasciate da terzi
   qualificati.

5\. Limitatamente ai fornitori dei servizi di connettività dovranno
inoltre essere soddisfatti anche i seguenti requisiti:

   a\) possesso dei necessari titoli abilitativi di cui al decreto
   legislativo 1° agosto 2003, n. 259, per l'ambito territoriale di
   esercizio dell'attività;

   b\) possesso di comprovate conoscenze ed esperienze tecniche nella
   gestione delle reti e servizi di comunicazioni elettroniche, anche
   sotto il profilo della sicurezza e della protezione dei dati.
   
**Art. 83. Contratti quadro**


1\. Al fine della realizzazione del SPC, il DigitPA a livello
nazionale e le regioni nell'ambito del proprio territorio, per
soddisfare esigenze di coordinamento, qualificata competenza e
indipendenza di giudizio, nonché per garantire la fruizione, da
parte delle pubbliche amministrazioni, di elevati livelli di
disponibilità dei servizi e delle stesse condizioni contrattuali
proposte dal miglior offerente, nonché una maggiore affidabilità
complessiva del sistema, promuovendo, altresì, lo sviluppo della
concorrenza e assicurando la presenza di più fornitori qualificati,
stipulano, espletando specifiche procedure ad evidenza pubblica per
la selezione dei contraenti, nel rispetto delle vigenti norme in
materia, uno o più contratti-quadro con più fornitori per i servizi
di cui all'articolo 77, con cui i fornitori si impegnano a contrarre
con le singole amministrazioni alle condizioni ivi stabilite.

2\. Le amministrazioni di cui all'articolo 1, comma 1, del decreto
legislativo 12 febbraio 1993, n. 39, sono tenute a stipulare gli atti
esecutivi dei contratti-quadro con uno o più fornitori di cui al
comma 1, individuati dal DigitPA. Gli atti esecutivi non sono
soggetti al parere del DigitPA e, ove previsto, del Consiglio di
Stato. Le amministrazioni non ricomprese tra quelle di cui al citato
art. 1, comma 1, del decreto legislativo n. 39 del 1993, hanno
facoltà di stipulare gli atti esecutivi di cui al presente articolo.

**Art. 84. Migrazione della rete unitaria della pubblica amministrazione**


1\. Le Amministrazioni di cui all'articolo 1, comma 1, del decreto
legislativo 12 febbraio 1993, n. 39, aderenti alla Rete unitaria
della pubblica amministrazione, presentano al DigitPA , secondo
le indicazioni da esso fornite, i piani di migrazione verso il SPC,
da attuarsi entro diciotto mesi dalla data di approvazione del primo
contratto quadro di cui all'articolo 83, comma 1, termine di
cessazione dell'operatività della Rete unitaria della pubblica
amministrazione.

2\. Dalla data di entrata in vigore del presente articolo ogni
riferimento normativo alla Rete unitaria della pubblica
amministrazione si intende effettuato al SPC.

Sezione III. Rete internazionale della pubblica amministrazione e compiti del digitpa
-------------------------------------------------------------------------------------

**Art. 85. Collegamenti operanti per il tramite della Rete internazionale delle pubbliche amministrazioni**


1\. Le amministrazioni di cui all'articolo 1, comma 1, del
decreto legislativo 12 febbraio 1993, n. 39, che abbiano l'esigenza
di connettività verso l'estero, sono tenute ad avvalersi dei servizi
offerti dalla Rete internazionale delle pubbliche amministrazioni,
interconnessa al SPC.

2\. Le pubbliche amministrazioni di cui al comma 1, che dispongono
di reti in ambito internazionale sono tenute a migrare nella Rete
internazionale delle pubbliche amministrazioni entro il 15 marzo
2007, fatto salvo quanto previsto dall'articolo 75, commi 2 e 3.

3\. Le amministrazioni non ricomprese tra quelle di cui all'articolo
1, comma 1, del decreto legislativo 12 febbraio 1993, n. 39, ivi
incluse le autorità amministrative indipendenti, possono aderire
alla Rete internazionale delle pubbliche amministrazioni.

**Art. 86. Compiti e oneri del digitpa**


1\. Il DigitPA cura la progettazione, la realizzazione, la
gestione ed evoluzione della Rete internazionale delle pubbliche
amministrazioni, previo espletamento di procedure concorsuali ad
evidenza pubblica per la selezione dei fornitori e mediante la
stipula di appositi contratti-quadro secondo modalità analoghe a
quelle di cui all'articolo 83.

2\. Il DigitPA, al fine di favorire una rapida realizzazione del
SPC, per un periodo almeno pari a due anni a decorrere dalla data di
approvazione dei contratti-quadro di cui all'articolo 83, comma 1,
sostiene i costi delle infrastrutture condivise, a valere sulle
risorse già previste nel bilancio dello Stato.

3\. Al termine del periodo di cui al comma 2, i costi relativi alle
infrastrutture condivise sono a carico dei fornitori
proporzionalmente agli importi dei contratti di fornitura, e una
quota di tali costi è a carico delle pubbliche amministrazioni
relativamente ai servizi da esse utilizzati. I costi, i criteri e la
relativa ripartizione tra le amministrazioni sono determinati
annualmente con decreto del Presidente del Consiglio dei Ministri, su
proposta della Commissione, previa intesa con la Conferenza unificata
cui all'articolo 8 del decreto legislativo 28 agosto 1997, n. 281,
salvaguardando eventuali intese locali finalizzate a favorire il
pieno ingresso nel SPC dei piccoli Comuni nel rispetto di quanto
previsto dal comma 5.

4\. Il DigitPA sostiene tutti gli oneri derivanti dai
collegamenti in ambito internazionale delle amministrazioni di cui
all'articolo 85, comma 1, per i primi due anni di vigenza
contrattuale, decorrenti dalla data di approvazione del contratto
quadro di cui all'articolo 83; per gli anni successivi ogni onere è
a carico della singola amministrazione contraente proporzionalmente
ai servizi acquisiti.

5\. Le amministrazioni non ricomprese tra quelle di cui all'articolo
1, comma 1, del decreto legislativo 12 febbraio 1993, n. 39, che
aderiscono alla Rete internazionale delle pubbliche amministrazioni,
ai sensi dell'articolo 85, comma 3, ne sostengono gli oneri relativi
ai servizi che utilizzano.

**Art. 87. Regolamenti**


1\. Ai sensi dell'articolo 17, comma 3, della legge 23 agosto
1988, n. 400, con uno o più decreti sulla proposta del Presidente
del Consiglio dei Ministri o, per sua delega, del Ministro per
l'innovazione e le tecnologie, di concerto con il Ministro per la
funzione pubblica, d'intesa con la Conferenza unificata di cui
all'articolo 8 del decreto legislativo 28 agosto 1997, n. 281, sono
adottati regolamenti per l'organizzazione del SPC, per l'avvalimento
dei consulenti di cui all'articolo 80, comma 7, e per la
determinazione dei livelli minimi dei requisiti richiesti per
l'iscrizione agli elenchi dei fornitori qualificati del SPC di cui
all'articolo 82.

Capo IX. Disposizioni transitorie finali e abrogazioni
======================================================

**Art. 88. Norme transitorie per la firma digitale**


1\. I documenti sottoscritti con firma digitale basata su
certificati rilasciati da certificatori iscritti nell'elenco pubblico
già tenuto dall'Autorità per l'informatica nella pubblica
amministrazione sono equivalenti ai documenti sottoscritti con firma
digitale basata su certificati rilasciati da certificatori
accreditati.1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 89. Aggiornamenti**


1\. La Presidenza del Consiglio dei Ministri adotta gli opportuni
atti di indirizzo e di coordinamento per assicurare che i successivi
interventi normativi, incidenti sulle materie oggetto di riordino
siano attuati esclusivamente mediante la modifica o l'integrazione
delle disposizioni contenute nel presente codice.1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 90. Oneri finanziari**


1\. All'attuazione del presente decreto si provvede nell'ambito
delle risorse previste a legislazione vigente.1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 91. Abrogazioni**


1\. Dalla data di entrata in vigore del presente testo unico sono
abrogati:

   a\) il decreto legislativo 23 gennaio 2002, n. 10;

   b\) gli articoli 1, comma 1, lettere t), u), v), z), aa), bb),
   cc), dd), ee), ff), gg), hh), ii), ll), mm), nn), oo); 2, comma 1,
   ultimo periodo, 6; 8; 9; 10; 11; 12; 13; 14; 17; 20; 22; 23; 24; 25;
   26; 27; 27-bis; 28; 28-bis; 29; 29-bis; 29-ter; 29-quater;
   29-quinquies; 29-sexies; 29-septies; 29-octies; 36, commi 1, 2, 3, 4,
   5 e 6; 51; del decreto del Presidente della Repubblica 28 dicembre
   2000, n. 445 (Testo A);

   c\) l'articolo 26 comma 2, lettera a), e), h), della legge 27
   dicembre 2002, n. 289;

   d\) articolo 27, comma 8, lettera b), della legge 16 gennaio 2003,
   n. 3;
   ; e) gli articoli 16, 17, 18 e 19 della legge 29 luglio 2003, n.
   229.

2\. Le abrogazioni degli articoli 2, comma 1, ultimo periodo, 6,
commi 1 e 2; 10; 36, commi 1, 2, 3, 4, 5 e 6; del decreto del
Presidente della Repubblica 28 dicembre 2000, n. 445 (Testo A), si
intendono riferite anche al decreto legislativo 28 dicembre 2000, n.
443 (Testo B).

3\. Le abrogazioni degli articoli 1, comma 1, lettere t), u), v),
z), aa), bb), cc), dd), ee), ff), gg), hh), ii), ll), mm), nn), oo);
6, commi 3 e 4; 8; 9; 11; 12; 13; 14; 17; 20; 22; 23; 24; 25; 26; 27;
27-bis; 28; 28-bis; 29; 29-bis; 29-ter; 29-quater; 29-quinquies;
29-sexies; 29-septies; 29-octies; 51; del decreto del Presidente
della Repubblica 28 dicembre 2000, n. 445 (Testo A), si intendono
riferite anche al decreto del Presidente della Repubblica 28 dicembre
2000, n. 444 (Testo C).

3-bis\. L'articolo 15, comma 1, della legge 15 marzo 1997, n. 59,
è abrogato.

3-ter\. Il decreto legislativo 28 febbraio 2005, n. 42, è
abrogato.1

AGGIORNAMENTO (1)
Il D.Lgs. 4 aprile 2006, n. 159 ha disposto (con l'art. 31, comma
1) che nel presente decreto legislativo l'espressione "Capo VIII" è
sostituita dalla seguente: "Capo IX" e conseguentemente la
numerazione degli articoli da 72 a 76 è sostituita dalla numerazione
progressiva da 88 a 92.

**Art. 92. Entrata in vigore del codice**


1\. Le disposizioni del presente codice entrano in vigore a
decorrere dal 1° gennaio 2006.



